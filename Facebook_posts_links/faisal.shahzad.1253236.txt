
##############################
https://web.facebook.com/faisal.shahzad.1253236/posts/3046482662047523
صرف ایکسپو کے لیے پیکج آج اور کل. ....... (ایکسپو کے بعد ااس سے بڑا پیکج ہو گا ان شاء اللہ تعالیٰ) گھر بیٹھے تینوں ناول منگوانے کے لیے اس نمبر (03424198208) پر اپنا ایڈریس واٹس ایپ کیجیے گا. محمد فیصل شہزاد

##############################
https://web.facebook.com/faisal.shahzad.1253236/posts/3041986135830509
ولن سے ہیرو بننے کا طریقہ! ٭٭٭٭٭٭٭٭٭ صبح کا وقت تھا۔ ہلکی ہلکی نرم خنک ہوا چل رہی تھی۔ رات کن من کن من اور رم جھم رم جھم بارش برسی تھی جس کا ترنم تاحال ہمارے شعور کے کسی کونے کھدرے میں سر اور تال کے ساتھ گونج رہا تھا۔ ہم جو فجر کے بعد سے میٹھی نیند کے مزے لوٹ رہے تھے، اب ناشتے کی شدید طلب محسوس کرنے لگے تھے، چناں چہ جبـلی تقاضوں کے مطابق ہم بیگم کی جانب متوجہ ہوئے جو کمبل میں تہہ ہوکر مطالعے میں منہمک تھیں۔ آپ جانتے ہیں کہ کسی کے شغل میں ٹانگ اڑانا، تہذیب کے خلاف ہے، خاص طور پر ناشتے کے وقت کسی کو تنگ نہیں کرنا چاہیے،خواہ وہ آپ کی’’بیگم‘‘ ہی کیوں نہ ہوں۔  سو بیگم کو مطالعے میں مصروف دیکھ کر ہم اس الجھن میں گرفتار ہوگئے کہ مشرقی تہذیب کی رعایت کی جائے یا جبلت کی پکار پر لبیک کہتے ہوئے بیگم سے ناشتے کی فرمائش کی جائے؟ زمانے کی ستم ایجاد طبیعت سے آگاہ شوہر حضرات جانتے ہیں کہ’’بیگم کی فرمائش‘‘ مردِ مومن کے لیے’’اعمال‘‘میں کیا درجہ رکھتی ہے؟ اس کے برخلاف ’’بیگم سے فرمائش‘‘عرفِ عام میں ایک بے نتیجہ اور میزانِ منطق میں بے وزن عمل ہے جس کے مابعد مضر اثرات کا خود شوہر ذمے دار ہوتا ہے۔ بالآخر مردِ ناداں کی جبلت مشرقی تہذیب پر غالب آگئی اور ہم نے فرمائش کی ٹھان ہی لی۔ گلا کھنکھارتے ہوئے محتاط لہجے میں کہا: ’’بیگم !آپ کے فرائضِ منصبی کا تقاضا ہے کہ ناشتا عند الطلب پیش کیا جائے۔‘‘ ٹھنک کر کہنے لگیں: ’’آپ بھی کمال کرتے ہیں۔ کہانی سنسنی خیز مرحلے میں ہے، ولن ناراض ہوکر گھر سے جاچکا اور ہیروئن کے موتی سے آنسو اس کے رخسار بھگو چکے، اس مرحلے پر بے چاری ہیروئن کو کون سنگ دل تنہا چھوڑ سکتا ہے۔ کم سے کم مجھ سی رقیق القلب تو ہرگز نہیں۔‘‘ ہم نے کہا ’’بیگم! آپ ادبی روایت سے انحراف کررہی ہیں۔ ہیروئن کے ساتھ ہیرو ہوتا ہے ولن نہیں، آج تک کسی ہیروئن نے ولن کے لیے اِس طرح آنسو نہیں بہائے۔‘‘ فرمانے لگیں: ’’آدمیوں کے لکھے ہوئے ادب کا حقیقت سے کوئی تعلق نہیں ہوتا۔ یہ ایک عورت ہی جان سکتی ہے کہ کون سا آدمی ہیرو ہے اور کون سا آدمی ولن ۔‘‘ ہم نے پوچھا: ’’آدمی سے آپ کیا مراد لیتی ہیں؟‘‘ حیران ہوکر کہنے لگیں: ’’یہ بھی کوئی پوچھنے کی بات ہے؟‘‘ ہم نے ذرا جز بز ہوکر دریافت کیا۔ ’’ہم بھی تو آپ کے آدمی کہلاتے ہیں۔ کیا آدمی سے مراد شوہر حضرات ہیں؟‘‘ ناراض سے انداز میں ہمیں دیکھنے لگیں۔ ہم نے حلق تک آنے والی کڑواہٹ پر ہلکی سے مسکراہٹ کی مدد سے قابو پایا اور عرض کیا: ’’کیا آپ خود کو آدمیوں کی صنف میں شمار نہیں کرتیں؟ آخر آپ بھی تو آدم ہی کی اولاد ہیں۔‘‘ بولیں: ’’آدمیوں کی یہی تو عادت ہوتی ہے کہ بات کو کہاں سے کہاں لے جاتے ہیں۔ وہ بے چاری ہیروئن بھی اسی لیے تو رو رہی ہے۔‘‘ ہم نے عرض کیا۔ ’’وہ ولن اس کا آدمی ہے کیا؟‘‘ کہنے لگیں۔’’اور نہیں تو کیا؟‘‘  ہم نے تصدیق چاہی: ’’ا س کا مطلب ہے کہ آدمی سے مراد آپ کے نزدیک شوہر ہے۔ ایم آئی رائٹ؟ ‘‘ کہنے لگیں۔ ’’آدمی ہوتے ہی ایسے ہیں۔ ‘‘ ہم نے عاجز آکر کہا۔ ’’آخر آدمیوں کا قصور کیا ہے ؟‘‘ کہنے لگیں۔ ’’بے حقیقت باتیں لکھتے رہتے ہیں۔‘‘ ہم نے تنگ آ کر کہا:’’بیگم ! ہمیں بھوک لگ رہی ہے، ناشتا درکار ہے۔ ‘‘ بولیں۔’’تو پھر فضول بحث کیو ں کررہے ہیں؟‘‘ ہم نے بے چارگی سے کہا: ’’فضول بحث ہم کر رہے ہیں؟ ہم نے بس اتنا ہی پوچھا تھا کہ آدمی سے آپ کی کیا مراد ہے؟ کیا آدمی آپ کے نزدیک انسان نہیں ہوتے؟‘‘ شرارتی سے انداز میں بولیں: ’’اور نہیں تو کیا۔ چچا غالب تو پہلے ہی یہ بات بتا چکے ہیں۔ آپ نے سنا نہیں، آدمی کو بھی میسر نہیں انساں ہونا……‘‘ ’’تو کیا آپ ہمیں انسان نہیں سمجھتیں؟‘‘ بولیں:’’جو آدمی انسان نہیں ہوتا ،وہ ولن ہوتا ہے ،ہیرو نہیں۔‘‘ ہم نے شکست تسلیم کرنے میں ہی عافیت جانی اور کہا۔ ’’اچھا تو بتائیے یہ بندہ ناچیز کیسے ہیرو بن سکتا ہے؟‘‘ بس جی یہ سننا تھا کہ محترمہ کے چہرے پر بہار آ گئی۔ مسکرا کر بولیں: ’’موسم کتنا سہانا ہے، خراماں خراماں صبح کی لطافت سے لطف اندوز ہوتے ہوئے بازار جائیے اور مزے دار سا ناشتا لے آئیے! ہم دونوں ناشتہ بھی کرلیں گے اور میری ادھوری کہانی کے ساتھ آپ کی کہانی بھی مکمل ہوجائے گی، آپ بھی ہیرو بن جائیں گے!!!‘‘ ہم چپ چاپ انھیں دیکھتے رہ گئے اور بس دیکھتے ہی چلے گئے۔ ٭٭٭ بابا ٹنڈوآدمی

##############################
https://web.facebook.com/faisal.shahzad.1253236/posts/3061791690516620
میرے موٹے  کے لیے دعا کر دیجیے! ٭٭٭٭٭٭٭٭٭٭٭٭٭ مرض کسی کو بھی لگ جائے، دکھ ہوتا ہے۔ مگر کسی زندگی سے بھرپور، جوان رعنا کو کوئی موذی مرض چمٹ جائے تو دل خون کے آنسو روتا ہے۔ ہر وقت ہنسی کے شگوفے کھلاتی، جان دار، کھنک دار کھلکھلاتی آواز میں نقاہت بولنے لگے تو دل ڈوبنے لگتا ہے۔ نت نئے مزیدار کھانوں کا خاص ذوق وشوق رکھنے والا کوئی دوست کہ خوش خوراکی جس کی اطراف عالم میں مشہور ہو، وہ پرہیزی پھیکے کھانے، چڑیا کی مقدار میں نگلنے پر مجبور ہو جائےتو کلیجہ منہ کو آنے لگتا ہے۔ جی ہاں! ہمارا یار طرح دار… شوخ و شنگ دلدار… بڑی بڑی باتوں کو ایک فلک شگاف قہقہے میں اڑا دینے والی زندہ دل سرکار… ناتواں قلم …بکری والا… اور ہم تین دوستوں کا ’’موٹا‘‘ سخت بیمار ہے۔ ناتواں قلم کا قلم توخیر ناتواں کبھی نہ تھا، وہ خود بھی توانائی سے بھرا ہوا گویا اک پہلوان دکھتا تھا۔ ہم تو سچی بات ہے جب جب مبتلائے ڈپریشن ہوئے، اس کی صحبت میں چند لمحے گزارنے کی تگ ودو کیے کہ اس کی جاندار آواز سنتے ہی سخت سے سخت ڈپریشن اڑن چھو ہو جاتا تھا… وہ پہلوان اب مگر بہت ناتواں ہو گیا ہے!!! گرچہ یہ اس کی ول پاور ہی ہے، دل ودماغ میں بھری توانائیاں ہی ہیں کہ سرطان جیسے سخت مرض کو بڑی بہادری سے پچھاڑ رہا۔ اور صد شکر کہ رپورٹس حوصلہ افزا بھی آرہیں مگر دل سخت ملول ہے… سو آج سوچا کہ اس کے منع کرنے کے باوجود دعا کی آپ سبھی دوستوں سے درخواست کی جائے…! کہ بلاشبہ فرینڈ لسٹ میں کئی مستجاب الدعوات گمنام موجود ہیں۔ تو دوستو! پوسٹ پڑھ کر ایک بار تو اپنے ناتواں قلم کے لیے دعا کردو کہ اللہ اسے ایسی صحت کاملہ عطا فرما دے کہ ہماری سماعتیں جو اس کے کان پھاڑ قہقہوں کو ترس سی گئی ہیں، دوبارہ آباد ہو جائیں۔ ٭٭٭ محمد فیصل شہزاد

##############################
https://web.facebook.com/faisal.shahzad.1253236/posts/3086347888061000
عدالتی فیصلہ! ٭٭٭٭٭٭٭ کیسی حیرت کی بات ہے ناں کہ آسیہ مسیح کیس میں عدالت کےعدل کی تسبیح پڑھتے لبرلز، جنید حفیظ ملعون کی سزا کے خلاف سازشی تھیوریاں پھیلا رہے اور کتنے تعجب کی بات ہے ناں کہ آسیہ مسیح کیس میں عدالتی فیصلے کو سازش تھیوری قرار دینے والے دین پسند آج عدالت کے فیصلے کی حرمت بیان کر رہے! ہم تو بھئی اب پورے شرح صدر کے ساتھ سازشی تھیوریوں کو دین اسلام کی روح کے خلاف سمجھتے ہیں۔ اسلام ہم سے کسی بھی معاملے میں پورا یقین اور اطمینان چاہتا ہے، شکوک پر کوئی حکم نہیں لگاتا۔ سو ہم تو پہلے کیس میں بھی عدالت کے فیصلے کو تسلیم کیے تھے اور آج بھی۔ ٭ میں نے الحمدللہ سال ڈیڑھ پہلے ہی اپنے لیے یہ طے کر لیا تھا کہ جب تک میں کسی بھی جرم کا وقوع اپنی آنکھوں سے دیکھ اور کانوں سے سن نہ لوں گا… محض جرم کی خبر پر آئندہ کسی بھی ملزم کو مجرم ڈیکلیئر کرنے کی ہرگز جرات نہ کروں گا۔ اس دن میں نے یہ طے کر لیا کہ جرم و سزا کے کسی بھی معاملے میں آج سے میرے کان، آنکھیں اور پھر زبان بھی بس یہی دنیوی عدالتیں ہوں گی۔ ہاں دماغ کو اجازت ہے کہ وہ کوئی بھی تجزیہ آزادی سے کرتا رہے، مگرزبان سے بہرحال ہم وہی کہیں گے جوعدالت کا فیصلہ ہو گا۔ حتی کہ ہمیں یہ حق الیقین ہو جائے کہ فلاں معاملے میں انصاف نہیں ہوا… تو پھر ہمیں چاہیے کہ فیس بکی اسٹیٹس ڈال کربنا ثبوت محض شور مچانے کی بجائے ذرا ہمت کریں اور ثبوت اکٹھے کر کے اگلی عدالت میں اس فیصلے کے خلاف جائیں…! یا پھر باشعور اور متدین اہل وطن کا کوئی اکٹھ دلائل کی بنیاد پراس عدالتی فیصلے کے خلاف ہوجائے تو بھی ہم اس شرط پر ان کے ساتھ جا کھڑے ہوں کہ وہ محض بیانات نہ داغیں گے بلکہ اگلی عدالت میں جم کر پچھلے فیصلے کے خلاف لڑیں گے اور ملزم کو مجرم ثابت کریں گے۔ دونوں صورتوں میں آخری عدالت میں جو فیصلہ ہو، اسے بہرحال ہم تسلیم کریں گے۔ لیکن اگر ہم خود اپنی جگہ سے ہلتے نہیں…کھابے دعوتیں ہماری کم ہوتی نہیں اور اسٹیٹس پہ اسٹیٹس ہمارے دہائیاں دیتے، روتے کرلاتے اپ لوڈ ہوتے رہیں… نیز ملک عزیز کے جمیع علماکرام یا وطن کا کوئی اور انصاف پسند گروہ بھی اس فیصلے کے خلاف عدالت میں نہیں جا رہا…محض اخباری بیان دے رہا، تب بھی انتشار پھیلا کر گناہ گار ہونے کی بجائے عدالت کا جو بھی فیصلہ ہوگا، ہم وہ تسلیم کریں گے۔ مثال کے طور پرتوہین کےکا کوئی کیس رجسٹرڈ ہوا اور اس کیس سے متعلق میرا کوئی ذاتی مشاہدہ یا کوئی ذاتی تحقیق نہیں اب سیشن عدالت نے جرح کے بعد توہین کے اس ملزم کو مجرم ثابت کر دیا تو وہ میرے لیے ملعون ہے۔ میرا مطالبہ ہوگا کہ اسے عبرت کا نشان بنا دیا جائے۔ لیکن اگر اگلی عدالت ہائی کورٹ نے ناکافی شواہد کی بنا پر اس مجرم کو باعزت بری کر دیا تو وہی شخص میرے لیے محترم ہو جائے گا۔ بلکہ اب میرا مطالبہ ہوگا کہ اگر الزام لگانے والے نے جان بوجھ کر ملزم پر بہتان لگایا تو نہ صرف اسے بہتان کی سزا دی جائے بلکہ توہین رسالت کا طوق اب اس کے گلے میں ڈال کر اسے ہی لٹکا دیا جائے۔ مگر پھر وہ کیس اگلی عدالت سپریم کورٹ میں چلا جائے  اور سپریم کورٹ ایک بار پھر جرح کرتے ہوئے اسے مجرم قرار دے دے تو وہ شخص ایک بار پھر میرے لیے ملعون ہے۔ غور کرنے کا مقام ہے کہ شمالی آئر لینڈ میں بیٹھا ہوا ایک شخص بھلا کس بنیاد پر ملتان میں ہوئے توہین کے ایک مبینہ وقوعے کو سازش قرار دے کر معززعدالت پر الزام دھر سکتا ہے کہ مذہبی جنونیوں کے دباؤ کی بنا پر انصاف کی دھجیاں اڑا دی گئیں۔ اور کراچی کے ایک صاحب جو دن رات اپنے روزگار کے جھمیلوں میں اور دوستوں کے ساتھ موج مستیوں میں مصروف ہیں، وہ کیسے ہزارہا میل دور کسی قصبے سے منسوب کسی وقوعے کو سچ ڈیکلیئر کر کے ٹھنڈے کمرے میں بیٹھ، بواسطہ مشین فیصلے صادر کر سکتے ہیں کہ سازش ہوئی ہے اور باہر کے دباؤ کی وجہ سے گستاخ کو چھوڑ دیا گیا ہے…؟! کیا شمالی آئر لینڈ کے شہری کی لبرل اخلاقیات میں ایک جمہوری ملک کی آزاد عدالتوں کے فیصلے کا کوئی احترام نہیں ہے؟  اور کیا کراچی کے وہ مجاہد صاحب اپنے ہوائی موقف کو شرعی طور پر ٹھیک سمجھتے ہیں؟ اور انھیں آخرت میں سخت مواخدہ کیے جانے کا کوئی خدشہ نہیں ہے؟ سو دوستو! تمھاری تم جانو، میں تو خود کو اب ظاہر کا ہی مکلف سمجھتا ہوں۔  ججوں، وکیلوں اورعدالت کی نیت ماپنے کا میرے پاس کوئی بیرومیٹر نہیں۔ اگر وہ غلط فیصلہ دیتے ہیں تو دلوں کے حال سے بخوبی واقف اللہ میاں کی سخت پکڑ میں ضرور آئیں گے۔ سوقصہ مختصر جنید حفیظ لعنتی ہے کیوں کہ عدالت میں اس پر یہ بدترین جرم ثابت ہوا ہے۔ (اور خود کیس کی تفصیلات پڑھ کر میرے ذاتی تجزیے میں بھی وہ مجرم ثابت ہوتا ہے) لیکن… اگر آنے والے کل میں شواہد کی بنیاد پر اگلی عدالت کا فیصلہ یہ آ جائے کہ وہ  بےقصور ہے تو ہم اس وقت تک اسے آفیشلی بےقصور ہی سمجھیں گے جب تک ہمارے علماء، قانون دان، تمام گواہان وعینی شاہدین، سب مل کر پورے ثبوتوں کے ساتھ اگلی عدالت کا دروازہ نہ کھٹکھٹائیں اور ملزم کو ایک بار پھر مجرم ثابت نہ کردیں۔ سو اس وقت تک چاہے ہمارے سینے میں بیٹھا مفتی، دماغ کی ڈائری میں جو بھی فیصلہ لکھتا ہو، زبان و قلم سے ہم بہرحال وہی کہیں گے جو قاضی کہتا ہو گا۔ ٭٭٭ محمد فیصل شہزاد

##############################
https://web.facebook.com/faisal.shahzad.1253236/posts/3084217241607398
ہمیں حساب کتاب کا ایک آسان سا بزنس پروگرام چاہیے۔ بہت بڑا بزنس نہیں ہے، ایک چھوٹا سا کتابوں کا کاروبار ہے جس کے دو شریک ہیں۔ کوئی ایسا پروگرام جو ہینڈل کرنے میں اتنا آسان ہو کہ مالیات سے ناواقف بھی آرام سے چلا سکے۔ ہماری فرینڈ لسٹ میں کوئی ایسا دوست ہے جو مناسب معاوضے میں ہمیں ایسا پروگرام بنا دے اور جسے گوگل شیٹ کی طرح دونوں شریک دیکھ اور اپ ڈیٹ بھی کر سکیں؟ اگر کوئی ایسا ہیرا ہے تو ان باکس رابطہ کرکے  ہم سے کام سمجھ لے۔ اگر کراچی کا ہو تو دفتر آ کر ایک چائے پی لے۔ بہت شکریہ! محمد فیصل شہزاد

##############################
https://web.facebook.com/faisal.shahzad.1253236/posts/3088312684531187
اداکاری ٭٭٭٭ اگر رکشے والااول وہلے میں ہی دوگنا کرایہ بتانے کی بجائے جائز مناسب کرایہ بتا دے تو کبھی بھی فورا قبول نہ کریں۔ بلکہ اک ذرا سوچنے کی اداکاری کرتے ہوئے کم ازکم یہ ضرور کہیں: ’’یہ مناسب ہے؟… کچھ زیادہ نہیں؟‘‘ وہ شروع ہو جائے گا: ’’ارے نہیں صاحب…………الخ بس پھر اس پر گویا احسان کرتے ہوئے بیٹھ جائیں۔  لیکن اگر آپ بنا کچھ کہے خوشی خوشی بیٹھ گئے تووہ فورا کھٹک جائے گا۔ پھر یا تو وہ بہانہ بنا کر آپ کو لے ہی نہ جائے گا، یا چل پڑا تو پھر آپ کا سفر بہت برا گزرے گا۔ پاکستانی بارگیننگ نفسیات کو سمجھے کہ نہیں سمجھے؟ 😉 بابا ٹنڈوآدمی

##############################
https://web.facebook.com/faisal.shahzad.1253236/posts/3088277961201326
فیس سیونگ! ٭٭٭٭٭ رکشے والے نے کلے میں نسوارکیا دبائی، گویا رکشے کو ایڑ لگا دی۔ رکشہ ہوا میں اڑنے لگا۔ رفتار جب اسی کو چھونے لگی تو ہمیں برے برے خیال آ کر گھبراہٹ ہونے لگی۔ تب ہم نے کچھ کراہتے ہوئےاس سے کہا: ’’بھائی صاحب! ہماری کمر میں کچھ تکلیف ہے، براہ کرم آہستہ چلائیے، جھٹکے لگ رہے ہیں…‘‘ اس نے معذرت کرتے ہوئے فورا رفتار کم کر دی۔ آپ کیا سمجھے؟ بابے کی یہ بات کمر سیونگ تھی یا فیس سیونگ؟ 😉

##############################
https://web.facebook.com/faisal.shahzad.1253236/posts/3091061784256277
وجہ تاخیر! ٭٭٭٭٭ دوست اعتراض کرتے  ہیں کہ آپ بہت عرصے میں ایک کتاب چھاپتے ہیں۔ یہ کیسا پبلی کیشن ادارہ ہے؟ جی ہاں! بات تو بالکل درست ہے، اس سے اندازہ کیجیے کہ 2015 سے2019 فروری  تک پانچ برسوں میں ہم نے صرف 7 کتابیں ترتیب دیں اور شائع کیں۔ مگر ذرا آپ ایک نظر ان کی مقبولیت پرتو ڈالیے: دعا…(21000  فروخت) سائبان…(14000  فروخت) رسم ہی تو ہے… از سارہ الیاس(تین ایڈیشن) معشوقہ پنجاب … از ظفر جی (تین ایڈیشن) ایک پولیس آفیسر کی ڈائری… از آئی جی غلام رسول زاہد(سال میں دو ایڈیشن) یادوں کے جگنو… از پروفیسر محمد اسلم بیگ(سال میں دو ایڈیشن) عورت کہانی… از قرات گلستان(6 ماہ میں دو ایڈیشن) ٭ نیز رواں سال 2019 میں ہم نے مارچ سے دسمبر تک یعنی دس ماہ میں  صرف سات کتابیں شائع کیں مگر ان کتابوں پر بھی ایک نظر ڈالتے چلیے: 1)…سفید گیند از سید بلال پاشا (بچوں کی کہانیوں کے اس مشہور مجموعے کا چھے ماہ بعد دوسرا ایڈیشن پرنٹ ہو رہا ہے) 2)…یوکے ٹو پی کے از ساجدہ غلام محمد مانچسٹر(الحاد پر مشہور ناول کا صرف دو مہینے بعد دوسرا ایڈیشن پرنٹ ہو رہا ہے) 3)…عشق کے قیدی از ظفر جی (ختم نبوت پر مشہوراس ناول کا صرف ایک مہینے بعد دوسرا ایڈیشن پرنٹ ہو رہا ہے) 4)…آئیے سائنس دان بنیں (سائنسی تجرباتی سیٹ دو ماہ میں نصف ایڈیشن ختم ہے اور ایک بڑے اسکول سسٹم کے نصاب میں لے لیا گیا ہے) 5)…ڈوکیومینٹری: تاریخ و ارتقاء از ناظم الدین (اس کتاب کو بھی میڈیا سائنس کے نصاب میں داخل کیا جا رہا ہے) 6)…میاں بلاقی کے کارنامے از جاوید بسام (بچوں کے مشہور کردارپر یہ کتاب بھی بک فیئر میں بہت پسند کی گئی الحمدللہ) 7)…رائز اینڈ فال آ ف ڈائناسارڈائناسٹی(انگریزی) از ڈاکٹر مجاہد ملائشیا (یہاں پر تو نہیں، ملائشیا میں اس کی سیل اچھی ہوئی) ٭ سو دوستو! بے شک پبلشنگ کی یہ رفتار کچھوے کی رفتار سے بھی کم ہے، لیکن ہم نے شروع سے ہی معیار پر توجہ رکھی ہے، مقدار پر نہیں۔  ہر لحاظ سے معیاری کتاب۔ مواد کے اعتبار سے بھی اور پیش کش کے اعتبار سے بھی، ہمارا عزم ہے۔ ہم منتخب کتابیں ہی چھاپنے کا ارادہ رکھتے ہیں،وہ جو ہمیں اول خود پسند آ جائیں، پھر ان کی ڈیزائننگ، کاغذ، پرنٹنگ ہر لحاظ سے ان کا معیار اعلی چاہتے ہیں، چاہے پھر نفع بظاہر کم ہو، پروا نہیں! امید ہے بابے کی وضاحت قابل اطمینان ہو گی۔ 😍 ٭٭٭ بابا ٹنڈوآدمی

##############################
https://web.facebook.com/faisal.shahzad.1253236/posts/3090976477598141
آشیانہ پبلی کیشن کی نئی کتاب ڈوکیومینٹری… تاریخ و ارتقاء ٭٭٭ کتاب کے مصنف جناب ناظم الدین صاحب ہیں، جو پچھلے 50 برسوں سے ڈوکیومینٹری بنا رہے ہیں۔ آپ کے کریڈٹ میں متعدد ایسی شاہکار ڈوکیومینٹریز ہیں، جنھوں نے پاکستان کا نام دنیا بھر میں روشن کیا اور متعدد عالمی ایوارڈ حاصل کیے۔ سو ہم کم ازکم پاکستان کی حد تک انھیں بابائے ڈوکیومینٹری کہہ سکتے ہیں۔ ☺️ 15 دسمبر کو آرٹس کونسل کراچی میں کتاب کی شاندار تقریب پذیرائی ہوئی۔ شرکاء محفل میں پاکستان ٹیلی ویژن کے سنہری دور کے  بوڑھے بوڑھے معروف ناموں کے سنگ، اس دور کے سنہری اور جواں نام محمد فیصل شہزاد اور اعظم طارق کوہستانی بھی دکھائی دیے۔ 🥰 بہت خوشگوار محفل رہی۔ جناب اقبال لطیف صاحب نے بہت ہی شگفتہ انداز میں خوبصورت میزبانی کی، کئی چینلز اور اخبارات نے کتاب اور صاحب کتاب کو بہترین کوریج دی۔ سب سے بڑی بات ہم نے اس مجمع میں یہ دیکھی کہ سب نے ہی، حتا کہ مصنف کے اہل خانہ نے بھی کتاب خریدنے کا اعزاز حاصل کیا۔ اعزازی کاپی کے چکر میں کوئی نہ رہا۔ یہ بات سیکھنے اور یاد رکھنے کی ہے، خواتین پلو سے اور مرد دامن سے باندھ لیں! 😁 کتاب کی قیمت: پاکستانی ایڈیشن: 650 روپے کینیڈین ایڈیشن: 25 ڈالر ٭ محمد فیصل شہزاد

##############################
https://web.facebook.com/faisal.shahzad.1253236/posts/3120156351346820
گیارہ بجے ہمارے موٹے کا جنازہ ہے! کراچی کے احباب اگر پہنچ سکیں دوست کی آخری آرام گاہ تک ہم سفر ہونے کو تو اس کی روح خوش ہو گی. نیو میانوالی کالونی، بلال مسجد اس واٹس ایپ نمبر پر رابطہ کر کے لوکیشن لے لیجیے، 03023355995

##############################
https://www.facebook.com/faisal.shahzad.1253236/posts/3179462085416246
یہ کوئی حدیث نہیں مگر ہمارا وجدان کہتا ہے کہ نناوے فیصد مسجد کمیٹی والے  دوسرے گناہ گار مسلمانوں سے ستر سال قبل جہنم میں جائیں گے! اچھا ہماری فہرست دوستاں میں موجود اچھے اچھے مسجد کمیٹی والے بھائی ہرگز ناراض نہ ہوں وہ ایک فیصد میں اپنے آپ کو گن لیں جو ہمارے خیال کے مطابق دوسرے جنتی مسلمانوں سے ستر سال قبل جنت میں جائیں گے ان شاء اللہ! 😊

##############################
https://www.facebook.com/faisal.shahzad.1253236/posts/3179210398774748
جہیز کا حیلہ! (4) ٭٭٭ بیٹیوں کو ترکہ سے محروم کرنے کا ایک گھٹیا جواز یہ  پیش کیا جاتا ہے کہ بیٹیوں کو شادی کے موقع پر جہیز کی صورت میں اُن کا حصہ دے دیا گیا تھا، لہٰذا والد کی وفات کے بعد اب ترکے میں انھیں مزید کسی مطالبے کا حق نہیں۔ یہ عذر بھی غلط ہے۔  ایک الزامی جواب تو یہ ہے کہ بیٹوں کی شادیوں پربھی آج کل بیٹیوں کی شادی پر جو ضرورت کا سامان مہیا کیا گیا اسے تو پیشگی ترکے کا حصہ کہتے ہو (جب کہ ترکہ کہتے ہی اسے ہیں جو مرنے کے بعد ملے) لیکن آج کل بیٹوں کی شادی پرتو بیٹیوں کی شادی سے بھی زیادہ  پیسہ اڑایا جاتا ہے۔پھر بیٹوں کو ساتھ رکھ کر انھیں اور ان کے بچوں پر خوب خرچ کیا جاتا ہے، تو یہ سارا  خرچہ کیوں کاؤنٹ نہیں ہوتا اوربعد مرنے کے ترکہ ملنے سے مانع کیوں نہیں ہوتا!؟ قصہ مختصر یہ ہے بھائیو! کہ احکام میراث کی نافرمانی کرنے کی نسبت خدائے تعالیٰ نے صاف یدخلہ نارا خالدا فیھا ولہ عذاب مھین (اللہ تعالیٰ اس کو دوزخ میں داخل فرمائے گا جہاں وہ مدتوں رہے گا اور نہایت ذلیل کرنے والا عذاب پائے گا) فرمادیا ہے۔ اس لیے اس سے بہت زیادہ بچیے کہ کتنے ہی ایسے پرہیز گار بڈھے ہوتے ہیں کہ ساری زندگی اطاعت کی، مرتے وقت بچیوں کے ساتھ ظلم کر گئے اور عذاب میں گرفتار ہوئے۔ بچیوں، بیٹیوں اور بہنوں سے بھی گزارش ہے کہ ہرگز ہرگز دنیا والوں کی باتوں میں آ کر، شرما شرمی یا بھائیوں کی ناراضی کا خیال کر کے اس عطیہ خداوندی کو نہ ٹھکرائیں۔ آج تک نہیں لیا تو ابھی جا کر کھڑی ہو جائیں اور اپنا حصہ مانگیں۔ ایک تو اس لیے کہ عطیہ خداوندی لینے سے انکار کرنا برا، پھر اوپرے دل سے اور بغیر قبضے میں لیے پلانٹڈ معاف کرنا، آپ کے عاقبت نا اندیش بھائیوں کو عذاب خداوندی کے سپرد کردینا اور ان کی نسلوں کو حرام کھلانے کے مرادف ہے۔ خود بھی اپنا مال لے کر اپنے اور اپنے بچوں کو سکھ کی زندگی دیجیے اور اپنے ماں جائیوں اور ان کے بچوں کو بھی عذاب سے بچائیے۔ اور ہاں! یہ ترغیب صرف یکطرفہ نہیں ہے۔ اپنے شوہروں اور دامادوں پر بھی زور دیجیے کہ وہ اپنی بہنوں کو حصہ دیجیے۔ ورنہ میں اور میری بچیاں تمھارے گھر کا حرام نہیں کھائیں گی۔

##############################
https://www.facebook.com/faisal.shahzad.1253236/posts/3179462085416246
یہ کوئی حدیث نہیں مگر ہمارا وجدان کہتا ہے کہ نناوے فیصد مسجد کمیٹی والے  دوسرے گناہ گار مسلمانوں سے ستر سال قبل جہنم میں جائیں گے! اچھا ہماری فہرست دوستاں میں موجود اچھے اچھے مسجد کمیٹی والے بھائی ہرگز ناراض نہ ہوں وہ ایک فیصد میں اپنے آپ کو گن لیں جو ہمارے خیال کے مطابق دوسرے جنتی مسلمانوں سے ستر سال قبل جنت میں جائیں گے ان شاء اللہ! 😊

##############################
https://www.facebook.com/faisal.shahzad.1253236/posts/3179210398774748
جہیز کا حیلہ! (4) ٭٭٭ بیٹیوں کو ترکہ سے محروم کرنے کا ایک گھٹیا جواز یہ  پیش کیا جاتا ہے کہ بیٹیوں کو شادی کے موقع پر جہیز کی صورت میں اُن کا حصہ دے دیا گیا تھا، لہٰذا والد کی وفات کے بعد اب ترکے میں انھیں مزید کسی مطالبے کا حق نہیں۔ یہ عذر بھی غلط ہے۔  ایک الزامی جواب تو یہ ہے کہ بیٹوں کی شادیوں پربھی آج کل بیٹیوں کی شادی پر جو ضرورت کا سامان مہیا کیا گیا اسے تو پیشگی ترکے کا حصہ کہتے ہو (جب کہ ترکہ کہتے ہی اسے ہیں جو مرنے کے بعد ملے) لیکن آج کل بیٹوں کی شادی پرتو بیٹیوں کی شادی سے بھی زیادہ  پیسہ اڑایا جاتا ہے۔پھر بیٹوں کو ساتھ رکھ کر انھیں اور ان کے بچوں پر خوب خرچ کیا جاتا ہے، تو یہ سارا  خرچہ کیوں کاؤنٹ نہیں ہوتا اوربعد مرنے کے ترکہ ملنے سے مانع کیوں نہیں ہوتا!؟ قصہ مختصر یہ ہے بھائیو! کہ احکام میراث کی نافرمانی کرنے کی نسبت خدائے تعالیٰ نے صاف یدخلہ نارا خالدا فیھا ولہ عذاب مھین (اللہ تعالیٰ اس کو دوزخ میں داخل فرمائے گا جہاں وہ مدتوں رہے گا اور نہایت ذلیل کرنے والا عذاب پائے گا) فرمادیا ہے۔ اس لیے اس سے بہت زیادہ بچیے کہ کتنے ہی ایسے پرہیز گار بڈھے ہوتے ہیں کہ ساری زندگی اطاعت کی، مرتے وقت بچیوں کے ساتھ ظلم کر گئے اور عذاب میں گرفتار ہوئے۔ بچیوں، بیٹیوں اور بہنوں سے بھی گزارش ہے کہ ہرگز ہرگز دنیا والوں کی باتوں میں آ کر، شرما شرمی یا بھائیوں کی ناراضی کا خیال کر کے اس عطیہ خداوندی کو نہ ٹھکرائیں۔ آج تک نہیں لیا تو ابھی جا کر کھڑی ہو جائیں اور اپنا حصہ مانگیں۔ ایک تو اس لیے کہ عطیہ خداوندی لینے سے انکار کرنا برا، پھر اوپرے دل سے اور بغیر قبضے میں لیے پلانٹڈ معاف کرنا، آپ کے عاقبت نا اندیش بھائیوں کو عذاب خداوندی کے سپرد کردینا اور ان کی نسلوں کو حرام کھلانے کے مرادف ہے۔ خود بھی اپنا مال لے کر اپنے اور اپنے بچوں کو سکھ کی زندگی دیجیے اور اپنے ماں جائیوں اور ان کے بچوں کو بھی عذاب سے بچائیے۔ اور ہاں! یہ ترغیب صرف یکطرفہ نہیں ہے۔ اپنے شوہروں اور دامادوں پر بھی زور دیجیے کہ وہ اپنی بہنوں کو حصہ دیجیے۔ ورنہ میں اور میری بچیاں تمھارے گھر کا حرام نہیں کھائیں گی۔

##############################
https://www.facebook.com/faisal.shahzad.1253236/posts/3188640204498434
لاہور.. اے شہر بے مثل! ****** لاہور شہر کا نام سنتے ہی اِس خوبصورت شہر کو دیے گئے القاب اور اُس کے حوالے سے سنے گئے محاورے بے ساختہ کانوں میں گونجنے لگتے ہیں…! یہ تاریخی شہر کتنا اہم اور قدیم ہے، اُس کا اندازہ اِس حالیہ تحقیق سے لگائیے کہ لاہوراور اس کے اردگرد 460 تاریخی عمارتیں موجود ہیں، جو ماہرین کے مطابق دنیا کے کسی بھی شہرمیں اِس تعداد میں موجود نہیں، مگر اوروں کی بات تو چھوڑئیے، اکثر جدی پشتی لاہوری بھی دوچار کے علاوہ باقی تاریخی عجائب سے واقف نہیں۔  دو چار سے دنیا واقف ہے، گمنام نجانے کتنے ہیں. راوی کے کنارے بستے اِس شہر کا’’راوی‘‘ گرچہ کافی عرصے سے خاموش ہے مگر یہ پاکستان کا واحد شہر ہے جس پر سب سے زیادہ کتابیں لکھی گئیں اور جس کی مدحت میں سب سے زیادہ دلنشیں شعر کہے ،دلکش انشائیے لکھے گئے ہیں۔ یہ قدیم ترین شہر گویا تاریخ کی کان میں پڑا ایک ناتراشیدہ قیمتی پتھر تھا، جسے مغلوں نے صاف کیا اور تراش کر ایک ایسے خوبصورت نگینے کی صورت دے دی جس کی خوبصورتی اور جھلملاہٹ بلاشبہ کوہِ نور ہیرے سے بھی بڑھ گئی۔  لاہور کو اگر دوسرے شہروں کے قارئین پاکستان کا دل کہے جانے پر معترض ہوں تو ہاتھ کنگن کو آرسی کیا، ابھی پاکستان کا نقشہ دیکھیے اور بتائیے کہ سینۂ پاکستان میں اگر کوئی دل دھڑکتا ہے تو وہ بھلا لاہور کے سوا اور کون سا شہر ہے؟ عالم میں انتخاب اِس شہرِ زرنگار کو باغوں کا شہر کہا گیا ہے تو واقعتاً اِس بے بدل شہر کے کسی باغیچے میں یابیچوں بیچ بہتی ’’بیدیاں‘‘ نہرکے کنارے، اداسیوں کا صحرا بنے قلوب بھی چند ساعتوں میں باغ باغ ہو جاتے ہیں۔ لاہوریوں کے لیے زندہ دلانِ لاہور کا لقب بھی مشہور ہے اور ٹھیک ہی مشہور ہے کہ ہزارہا مصائب کے بیچ زندگی کاٹتے اِن زندہ دلوں کے بات بے بات چٹکلے اورگونج دار قہقہے دنیا بھر میں اُن کی شناخت بن چکے ہیں۔ سو دوستو! وہ اگر اپنے شہر کی رویت کے حوالے یہ دعویٰ کرتے ہیں کہ ’’جنے لہور نئیں ویکھیا اوہ جمیا ای نئیں‘‘ (جس نے لاہور نہیں دیکھا وہ پیدا ہی نہیں ہوا) تو اُن سے بحث بالکل نہ کرنا چاہیے، بلکہ فوراً اُن سے ان کا پتا طلب کر کے اگلے ہی ہفتے اپنی پیدائش کے سرٹیفکیٹ پر مہر ثبت کرنے اُن کے گھر پہنچ جانا چاہیے۔  بھئی اگر اپنی پیدائش کو ثابت کرنے کے بہانے ہی زندگی میں ایک بار لاہور ویکھ لیا جائے اور لاہوریوں کی بے مثال مہمانی کے مزے لوٹ لیے جائیں تو یہ نقصان کا سودا تو نہیں نا! (نوٹ فرمایا جائے کہ ہم نے الحمدللہ 1997ء میں ہی لاہور کا سفر کر کے اپنا ’’ب‘‘ فارم پکا کر لیا تھا) لاہوریوں کی خوش خوراکی کو بھی شاید اہلِ گوجرانوالہ کے سوا کوئی ٹکر نہیں دے سکتا کہ خوش خوراکی کے یہ ناقابلِ یقین و ناقابل بیاں اور حیرت انگیزکم عبرت انگیز زیادہ مناظرہم خود کئی بار پھٹی پھٹی آنکھوں سے دیکھ چکے۔ لاہور کا قصیدہ پڑھتے پڑھتے اچانک خیال آیا کہ اکثر قارئین کا یہ سطور پڑھتے ہوئے شاید حیرت سے برا حال ہورہا ہوکہ آج یہ یکایک مدیر چاچا کو ’’فضائل لاہور‘‘ مرتب کرنے کی بھلا کیا سوجھی ہے۔ بھئی اگر ’’میرا سوہنا شہر‘‘ کے تحت لکھنا ہی تھا تو اپنے شہر کراچی کی فضیلتیں لکھتے ناں، لاہور اور لاہوروالوں پر یہ نوازشات کیوں؟! تو بھئی سیدھی، صاف اور دو ٹوک بات یہ ہے کہ آپ کے یہ ناچیز چاچا چالباز تو ہرگز نہیں، چٹورے بھی نہیں مگر ہاں! شہرِ لاہور میں ایک عدد چاند چڑھانے کا چاؤ ضرور دل میں رکھتے ہیں، سو اِسی لیے رات کے اِس سمے کیلنڈر نکالے چارشنبہ 5 فروری کو پاکستان کے ’’قدمین شریفین‘‘ سے’’ دل‘‘ تک کے سفر کا چالا(نیک ساعت) دیکھ رہے.  سو اِس پوسٹ کو اب آپ دو غزلہ کہیے یا پرانے بادشاہوں کے سامنے پڑھا جانے والا قصیدہ…ہمیں بہرحال لاہور جانے سے غرض’’ گونگے کی چائے‘‘ پینے سے ہے نہ ’’پھجے کے پائے‘‘ کھانے سے… ہمیں غرض ہے تو بس اپنے لاہوری قارئین اور خصوصاً آئی جی صاحب کی دید سے…  اور اِس دید کے لیے بہانہ بنا ہے لاہور کتب میلہ…! جی ہاں آج، کل اور پرسوں لاہور بک فیئر کے لیے کچھ وقت. 😍 بابا ٹنڈوآدمی

##############################
https://web.facebook.com/faisal.shahzad.1253236/posts/3025717694124020
کراچی میں کتے روزانہ سو دو سو شہریوں کو کاٹ کھا رہے ہیں۔ ان کے غول کے غول آزادانہ پھر رہے ہیں۔ دوسری طرف ریبیز کا ٹیکہ متاثرین کو نہیں مل رہا۔ پورا شہر گویا عملا کتوں کی عملداری میں آچکا ہے ابھی پچھلے دنوں ایک عمر رسیدہ شخص اپنی کمسن بچی کو ان کتے کے پلوں سے بچاتا بچاتا شدید زخمی ہوا اور اسپتال پہنچ کر دنیا سے گزر گیا۔ یہ شہر اب روشنیوں کا شہر نہیں کتوں، چوہوں اور مچھروں کا مسکن بن گیا ہے۔ ادھر ڈینگی کا بھوت بے قابو ہو چکا۔ روزانہ کتنے ہی ڈینگی زدہ زندگی ہار رہے، ایم ڈی آر ٹائیفائیڈ بھی موت کی آہٹ لیے تیزی سے ہر محلے میں گشت کر رہا اور دوسری طرف گندگی، گردوغبار اورکچرے کے بدبودار سڑتے ڈھیر! بھائیو! ہمارا شہرزرنگار، اب عروس البلاد نہیں، ایک بدحال بیوہ کا روپ دھار چکا، ایک آسیب بن چکا ہے۔ ہے کوئی مرد جو اس کا آسیب اتار سکے؟ اسے ایک بار پھر شہروں کی دلھن بنا سکے؟ تخت لاڑکانہ پر براجمان بادشاہوں کو سیاست کھیلنے کی بجائے اپنے دارالخلافہ کو ایک نظر دیکھنے کی طرف ان کی توجہ دلا سکے؟؟؟ ہے کوئی؟ بابا ٹنڈوآدمی

##############################
https://web.facebook.com/faisal.shahzad.1253236/posts/3025474824148307
کتوں کا شہر، کتوں کی حکومت! ٭٭٭٭٭٭٭٭ جس طرح جنگلوں کے اصل حکمران اور شہری درندے ہوتے ہیں، چرندے تو صرف اس لیے ہوتے ہیں کہ گھاس پھونس کو خون، گوشت اور چربی میں تبدیل کرکے اپنے بدن میں اسٹور کرتے رہیں تاکہ بوقت ضرورت اپنے حکمرانوں کا کھاجا بن سکیں، سو اسی طرح شہروں کے حکمران اور شہری بھی اب درندے ہی ہیں، عوام کاالانعام تو صرف اس لیے ہیں کہ بوقت ضرورت شکاریوں سے شکار ہوکر ان کے شکار کرنے کی تسکین کو پورا کر سکیں۔ تو اب سین یہ ہے کہ جنگل میں بھیڑیے، معصوم بھیڑوں کو گھیر کر ان کا شکار کھیل رہے اور شہروں میں کتوں کے گینگ کے گینگ انسانوں کو گھیر رہے! کیوں نہ گھیریں کہ انھیں اپنے سرپرست کتوں کی طرف سے کھلی چھوٹ جو مل گئی ہے! لگتا ہے کہ اقتدار کی کرسیوں پر بیٹھے والے بڑے اور گلی محلوں میں پھرنے والے چھوٹے کتوں میں ایک خاموش معاہدہ ہو گیا ہے کہ بھیا! ہمارے منہ کو تو لگ گیا ہے خون… سو خون ہمارا اور ہڈی تمھاری! بڑا بھائی جب حکمراں ہو اور چھوٹے کو تھپکی دے تو وہ کیوں نہ چوڑا ہوا پھرے… سو یہ مسٹنڈے باؤلے کتے ہزاروں لاکھوں کی تعداد میں جتھے بنا کر شہر کراچی کے گلی محلوں میں پوری آزادی اور بے خوفی سے اشرف المخلوقات کا شکار کر رہے اور انھیں کوئی پوچھنے والا نہیں ہے۔ اجی گینگ کی تو بات رہی الگ، ان کتے کے پلوں کی جرات تو اب اتنی بڑھ گئی ہے کہ ایک اکیلا بھی بڑی دیدہ دلیری سے آدمی پر چڑھا آتا ہے۔ ابھی کل شب کی بات ہے کہ مملکت سگ داد کی ایک معزز شہری مادام بچ کے ایک بچے نے ہمیں لقمہ تر سمجھ کر گھیرنے کی کوشش کی۔ ہم نے پہلے تو صاحب کو مراد علی شاہ کا واسطہ دیا، نہیں مانے تو حسن بلاخیز بلاول کی قسم دی، مگر وہ کوئی بڑے ہی حرامی قسم کے پلے تھے، بس ہڈی کی زبان سمجھتے تھے یا لات کی… اب ہڈی تو کوئی ایکسٹرا ہمارے پاس تھی نہیں، لات ہی دینی پڑی، سو دی… اور غازی عمر دھابہ کی طرح ایک گھما کر دی۔ تشریف پر ہماری لات شریف کھا کر مردود میاں اس وقت تو چیاؤں پیاؤں کرتے بھاگ لیے اور ہم نے سکون کی سانس لی مگر تابکے…؟! ہمیں پورا اندیشہ ہے کہ کل کو اپنے باپوں کا پورا گینگ لے کے آئیں گے تب پھر ہمیں بھاگنے کی تو کیا، منہ چھپانے کو بھی کہیں جگہ نہ ملے گی۔ چلو رات ایک بات تو صاف ہوئی کہ وہ جو ہم حیراں حیراں پھرتے تھے کہ انسان آخر کس طرح کتوں کو ووٹ دے کر ہمارے سر پر بٹھا سکتے ہیں؟… یقینا دھاندلی ہوئی ہے۔ رات مگر یہ راز کی بات ہم پر کھلی کہ ہرگز کوئی دھاندلی نہیں ہوئی۔ کہ سندھ بھر کےتو چھوڑیے، صرف شہر کراچی کے لاکھوں کتے بھی آرام سے اپنے بھائی بندوں کو اقتدار کے سنگھاسن پر بٹھا سکتے ہیں، سو بےشک ہمارے حکمراں دھاندلی سے نہیں، اکثریت کی ووٹنگ سے کامیاب ہوئے ہیں۔ آج کی تازہ خبر یہ ہے کہ شہر کراچی کے معزز شہری کتوں کے کاٹنے سے جہاں ایک طرف تیسرے درجے کے دو ڈھائی سو شہری انسان روزانہ اسپتالوں میں لائے جا رہے تو دوسری طرف باؤلے پن سے بچاؤ کا ٹیکہ سندھ حکومت کے پاس ختم ہو گیا ہے۔ بابا تو چپکے سے اپنی انسان برادری کو یہی مشورہ دے گا کہ آج یا کل کسی چوک پر ہمیں کتوں کا کوئی نہ کوئی گینگ تو گھیرے گا ہی، تو تشریف پر کٹوا کر پیٹ پر ٹیکے لگوانے سے کہیں بہتر کیا یہ نہیں ہے کہ ہم خود ہی برضا ورغبت ان معزز ووٹرز سے کٹوا کر باؤلے ہو جائیں۔ ایک بار ہم سب کو باؤلا ہونا ہی پڑے گا۔ باؤلے ہوں گے… تب ہی شاید ان حکمرانوں کو کاٹ کھانے کی ہمت کر سکیں !!! بابا ٹنڈوآدمی

##############################
https://web.facebook.com/faisal.shahzad.1253236/posts/3000995279929595
دوستو! کیسی ہے تسبیح؟ 😉 آغاخان ہسپتال کی انتظارگاہ میں بیٹھے کچھ دیر میں ہمارے نام کی پکار لگنے والی سو خوب تسبیح پھیری جا رہی، اسے کہتے ہیں: ڈر# کی# عبادت 😁

##############################
https://web.facebook.com/faisal.shahzad.1253236/posts/2999026713459785
کیا ظلم ہے کہ ڈاکٹر، حکیم، ہومیوپیتھ حتا کہ اتائی بھی اس بات پر بضد کہ چاول چھوڑ دو… گویا مچھلی کو کہا جا رہا کہ پانی کو چھوڑ دو۔ ارے بابے کو صاف کیوں نہیں کہتے کہ جینا ہی چھوڑ دو! 😔
