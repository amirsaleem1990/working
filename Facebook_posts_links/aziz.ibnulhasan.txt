
##############################
https://www.facebook.com/aziz.ibnulhasan/posts/3943087572428920
مہکتے میٹھے مستانے زمانوں کا راج دلارا ہمارا- نیلام گھر شروع میں پسند تھا مگر پھر جوں جوں یہ مقبولِ عام ہوتا گیا توں توں اس کے فارمیٹ، اور اس سے کہیں زیادہ میزبان کے لگے بندھے جملوں، انداز و اطوار کی یکسانیت اور آواز و لہجے کی بناوٹی و نمائشی پیشکاری مجھے کھلنے لگی۔ لیکن حقیقت یہ ہے کہ طارق عزیز میرے نیلام گھر سے متعارف ہونے سے کہیں پہلے اپنی فلموں کے زمانے سے بہت پسند تھا۔ میرے ساتھ یہ ہمیشہ سے مسئلہ ہے کئی پاکستانی اور ہندوستانی فلموں کے مرکزی ہیروؤں سے زیادہ عام طور پر کم مقبول اداکاروں سے مجھے زیادہ رغبت رہی ہے۔ جیسے پاکستانی فلموں میں قوی اور طارق عزیز، اور ہندوستانی فلموں میں سمیتا پاٹیل، نصیرالدین شاہ (جس نے اچھی فلموں کے ساتھ ساتھ بری فلموں میں بھی کام کرنے کا ریکارڈ قائم کیا اور بار ہا فلم دیکھتے ہوئے اسنے مجھ سے گالیاں کھائیں) منوج واجپائی(اس کی فلم دل پہ مت لے یار دیکھنے کی سفارش ہے) اور عرفان خان وغیرھما۔ تو بات تھی کہ طارق عزیز مجھے اپنی فلموں کی زمانے سے اپنی آواز لہجے اور مکالمہ کاری کے سبب بہت پسند تھا۔ (سچی بات تو یہ ہے کہ کسی اداکار میں آواز، لہجے، تلفظ اور مکالمہ ادائی کے انداز کے علاوہ اور ہوتا بھی کیا ہے مثلا دلیپ کمار! اور ہاں مجھے امیتابھ بچن بھی شروع میں بہت ناپسند تھا۔ مگر کیا آدمی ہے یہ جوں جوں بوڑھا ہوتا گیا توں توں اس کی اداکاری جوان ہوئی، ہے ناں عجیب بات!) ہو سکتا ہے کہ فلموں کے دور والے طارق عزیز سے میری دلبستگی بچپنے کی اور بہت سی پسندیدگیوں کی طرح بلا جواز ہی ہو لیکن حقیقت یہی تھی کہ نیلام گھر اسی سبب سے اچھا لگا تھا کہ اس میں طارق عزیز ہے لیکن آخر آخر ناپسند بھی اسی عزیز کی وجہ سے ہوا اور ناپسندیدگی اس حد تک بڑھی کہ 93-1992 میں ptv میں پروڈیوسر کی نوکری کی امیدواری ٹیسٹ میں جب ptv کے "اپنے کسی ناپسندیدہ ترین پروگرام" کے سوال کا جواب لکھا تو اس میں نیلام گھر اور طارق عزیز کو جی بھر کر سیدھیاں سنائیں اور پھر شاید اسی سبب ٹیسٹ میں شاندار طریقے سے فیل بھی ہوا ⁦☺️⁩! یہ اسباب ابھی اپنی جگہ پر تھے کہ اسی دور میں پتہ چلا کہ طارق عزیز مسلم لیگ میں شامل ہوکر نواز شریف کا دم چھلا بن گیا ہے۔ نواز شریف تو اپنی سیاست کے روز اول ہی سے سے میرا ناپسندیدہ اداکار تھا کہ جس ہدایت کار کی فلم سے اس نے اپنے کیریئر کا آغاز کیا تھا بہاولپور میں اس کا طیارہ حادثہ بھی میرے دل میں اس کے لئے کوئی نرم گوشہ پیدا نہ کر سکا تھا۔  نواز شریف کے ساتھ طارق عزیز کو دیکھتے ہی بیزاری اور تنفر کے جملہ اسباب گویا جمع ہوگئے۔ رہی سہی کسر سپریم کورٹ پر ہلہ کرنے والے جتھے میں اس کے شمول نے پوری کر دی۔ گو کہ بعد میں اس نے تواتر سے یہ کہنا شروع کیا کہ میں تو آگ بجھانے والوں میں تھا خوامخواہ لگانے والوں میں دھر لیا گیا لیکن اس بات کو ماننا کم ہے کسی نے! اس کی پنجابی کی پہلی کتاب "ہمزاد دا دکھ" جب چھپی تو حیدر آباد سے بڑے شوق سے خریدی مگر کچھ مزہ نہیں آیا تھا۔ کتاب میں ایک نظم بڑی عجیب تھی۔ نظم کیا تھی بس صفحات کی تعداد بڑھانے کا ایک نسخہ تھا۔ ایک صفحے پر نظم کا عنوان تھا "پرائے گھر چے رہن دا نتیجہ" اور نیچے ایک مصرے کا متن "بندے تے الزام لگ جاندا اے" سچی بات تو یہ ہے کہ طارق عزیز نواز شریف کے گھر یہ الزام لگوانے کے لئے ہی گیا تھا شاید! یہ طارق عزیز سے میری دلچسپی کم ہوتے ہوتے بالکل معدوم ہونے کا زمانہ تھا۔ لیکن پھر چند ایک برس بعد ایک دور اور آیا۔ میرے طالب علم جب مجھ سے اردو کے تلفظ کی بابت پوچھتے تو میں نے محسوس کیا کہ میں انہیں دلیپ کمار اور ضیاء محی الدین کے علاوہ جو تیسرا نام بتایا کرتا ہوں وہ طارق عزیز کا ہے(مزے کی بات ہے تینوں ہی غیر اردو گھرانوں والے ہیں)۔ میرے بچپن کا طارق عزیز میرے اندر پھر زندہ ہونے لگا تھا۔  نیلام گھر کے آغاز میں طارق عزیز ایک شعر بڑے لہتے مہکتے انداز میں پڑھا کرتا تھا آج اچانک جب طارق عزیز کے انتقال کی خبر ملی  تو دل میں دور تک ان مستانے زمانوں کی مہک پھیل گئی مگر ساتھ ہی ایک سناٹے نے آ لیا۔۔۔ سناٹا اور مہک مل جائیں تو تجربہ نہایت بھیانک ہوتا ہے! طارق عزیز کے رخصت ہونے کے ساتھ میری عمر کے بہت سے لوگوں کے بچپن کا ایک دور رخصت ہو گیا۔ ہائے وہ زمانے اب کہاں سے لوٹیں گے کہ جب گھروں میں ٹی وی نہ ہونے کی وجہ سے مجھ جیسے بہت سے لوگ اپنے گھروں سے دور رانی باغوں میں لگے سرکاری ٹی وی پر نیلام گھر دیکھنے جایا کرتے تھے۔ آئیے سب مل کر طارق عزیز کی یاد میں مجید امجد کی وہ غزل پڑھیں جس کے مہکتے میٹھے مطلعے سے وہ اکثر نیلام گھر کا آغاز کیا کرتا تھا۔ مہکتے میٹھے مستانے زمانے کب آئیں گے وہ من مانے زمانے جو میرے کنج دل میں گونجتے ہیں نہیں دیکھے وہ دنیا نے زمانے تری پلکوں کی جنبش سے جو ٹپکا اسی اک پل کے افسانے زمانے تری سانسوں کی سوغاتیں بہاریں تری نظروں کے نذرانے زمانے کبھی تو میری دنیا سے بھی گزرو لئے آنکھوں میں انجانے زمانے انہی کی زندگی جو چل پڑے ہیں تری موجوں سے ٹکرانے زمانے میں فکر راز ہستی کا پرستار مری تسبیح کے دانے زمانے ایک فلم تھی "ہار گیا انسان"۔ اس میں شراب کے نشے میں بدمست اپنی ہستی کے اسیر انسان کے طور پر طارق عزیز کے مکالمے بڑے جاندار تھے: "کون خدا کہاں کا خدا کدھر ہے خدا"۔  مگر پھر اچانک ایک زلزلہ آیا اور سب کچھ تہہ و بالا ہو گیا۔ پھٹے حالوں طارق عزیز خدا کے حضور جھک کر اپنی بے چارگی کا اظہار کرتے معافی کا طلب گار تھا۔ اپنی توانائیوں کے عروج اور کامیابیوں کے غرور کے دور میں ہم بھی ایسے ہی گستاخ انسان ہوتے ہیں۔ کرونا کا زلزلہ ہم انسانوں کو اپنی ناطاقتی کا احساس دلاکر اگر اللہ کے قریب کر دے تو یہ وبا ہمارے لئے رحمت بھی بن سکتی ہے۔ آئیے طارق عزیز کی مغفرت اور بلندی درجات کے لیے ہاتھ اٹھائیں: "اَللّٰهمَّ اغْفِرْ لِحَیِّنَا وَ مَیِّتِنَا وَ شَاهدِناَ وَ غَائِبِنَا وَ صَغِیْرِناَ وَ کَبِیْرِناَ وَ ذَکَرِناَ وَ اُنْثاَنَا ، اَللّٰهمَّ مَنْ أَحْیَیْتَه مِنَّا فَأَحْیِه عَلَی الِاسْلَامِ وَمَنْ تَوَفَّیْتَه مِنَّا فَتَوَفَّه عَلَی الِایْمَانِ".

##############################
https://www.facebook.com/aziz.ibnulhasan/posts/3942551772482500
ناک وہ ناک خ(ط)ر ناک جسے کہتے ہیں- ہمارے چہیتے وزیراعظم کی دو ہی خوبیاں بیان کی جاتی تھیں: ایک ایمانداری دوسری سمارٹنس۔ اہلیت، جوکہ اس منصبِ اعظم کے لئے سب سے ضروری شے تھی، مگر جس کا دعویٰ قبر کا حال جاننے والے مردوں کی طرح یوتھیاپوں نے بھی کبھی نہیں کیا تھا، اس میں بھی یہ صاحب پوری طرح "ناک ڈاؤن" ہو چکے ہیں۔ (ناک یہاں knock کے معنی میں ہے۔ لیکن اگر آپ اسے اس شے کے معنی میں لیں جو چہرے پر دیگر فرائض، از قسم رگڑنے اور کٹنے کے، سر انجام دینے کے علاوہ عزت کی علامت ہوتی ہے کہ اس کے نیچے ہونے سے عام گلی محلے کے لوگ بھی شرمندگی محسوس کرتے ہیں تو پچھلے دو سال کی کارکردگی کے نتیجے میں اس کے ہاں وہ پہلے ہی پوری طرح ڈاؤن(نیچے) تھی۔ مگر شرمندہ یہ پھر بھی نہیں ہوتے کیونکہ یہ چیز بندے کو عزت داروں میں بیٹھنے اٹھنے سے نصیب ہوتی ہے۔ ایسی ناک جس کے نیچے ہونے سے بھی انسان خود کو خجل محسوس نہ کرے وہ بہت خطرناک یعنی کہ ربڑناک ہوتی ہے) اب آئیے دو اکلوتی دھوم دار مفروضہ خوبیوں ــ ایمان داری اور سمارٹنس ــ کی طرف۔ اس کے وزیروں مشیروں اور وڈیروں کی لوٹ کھسوٹ کی داستانیں عام ہونے کے بعد ایمانداری تو اب صرف "خود تو ایماندار ہے نا" تک رہ گئی ہے باقی رہی  سمارٹنس تو وہ بھی اب صرف "سمارٹ لاک ڈاؤن" میں ہی کہیں کہیں نظر آیا کریگی بشرطیکہ کرونا اور امرونا اب تک کی روایت کے مطابق آئندہ بھی اگر ایک ہی پیج پر رہے تووووووو۔۔۔!⁦☺️⁩

##############################
https://www.facebook.com/aziz.ibnulhasan/posts/3947997758604568?__xts__%5B0%5D=68.ARD7_hB9vxtYiL1JZfSy9enkDu1celNgl7p9kD5YiOjqvFlHCBTsQE4UeysmdVi7bs3BM1jEi0pRCOmJDWXp92_UTUlAtFMBSy0L2yFEknv5J4t8HnXfFVJPj_GbDogNyMo9gI1MqiY56jc57Qf_SKNXBd52Zsc176mMAg28dWm_AM-11qSxvA1tOmmjFRPAT_SEOGCC0y9yzIDcrsLP1YVAIdClhqaMhz0vWStZPQyYicQDQlJRA2nFwPMZs3wahmlqj2EFF7_c7wcAycLNhniAPJMpiGuwonzvU794njzhZo-O8P3mTkrwDPJULn7ZqGJYfu-YxTss29r42nWoRRcjSkvaG8Cmllk&__tn__=-R
ز کردۂ خود شرمسار تر!

##############################
https://www.facebook.com/aziz.ibnulhasan/posts/3955722591165418
وہ یہی ہے جس کے لباس پر سر رہ سیاہی ملی گئی - (بسلسلہ قاضی عیسیٰ)  ہمارے ایک دوست تھے ماسٹر دائم آرائیں۔ سندھ میں اسکول ماسٹر کو چونکہ سائیں کہا جاتا ہے لہذا ہم انہیں سائیں کہہ کر ہی بلاتے تھے۔ ایک تو تھے پتلے نرسل ایسے، دوسرے نشے کے عادی ہونے کے سبب چلتے پھرتے اکثر لہراتے رہتے تھے۔ چک گیارہ کی طرف جاتے ہوئے ایک دفعہ تیز جھکڑ تو انہیں سائیکل سمیت اڑا کر ہی لے گیا تھا۔  ویسے تو پرائمری سکول ماسٹر تھے مگر شاعری مصوری اور خطاطی کا بھی ذوق رکھتے تھے۔ ذوق ہی نہیں رکھتے تھے بلکہ ان تینوں فنونِ شریفہ کے عامل باصفا بھی تھے۔ چھٹی کے بعد، اور سندھ کے محکمۂ تعلیم کی تباہ حالی کی رعایاتِ مکروہات سے استفادے کے سبب، کبھی کبھی ڈیوٹی ٹائم کے دوران بھی اپنی مصوری و خطاطی کی دکان پر اکڑوں بیٹھے برش سے حسین پیکروں کے خطوط کھینچتے نظر آیا کرتے تھے۔ ایک دن ہم نے پوچھا  "سائیں، آج آپ اسکول نہیں گئے؟" سندھی میں بولے کہ  "ماسٹری کو اللہ نے ایک مقدس پیشہ بنایا تھا مگر ہم وہ لوگ ہیں جو اس مقدس ترین پیشے کو بالاتمام حرام کر کے کھایا کرتے ہیں" 22 سالہ جدوجہد کے بعد تحریک انصاف کو جیسے تیسے حکومت مل گئی تھی۔ چاہیے تو یہ تھا کہ اگر معیشت کو بہتر بنانا اس کے سالارِ انصاف کے بس میں نہیں تھا تو کم سے کم اپنی 22 سالہ جدوجہد کے بنیادی سرمایہ                   "انصاف"  کو ڈوبنے سے بچاتا اور یوں رسوا نہ ہوتا۔ اس جدوجہد میں اگر اس کی حکومت بھی چلی جاتی تب بھی وہ تاریخ کی عدالت میں سرخرو ٹھہرتا۔ مگر اس نے صرف شکل کی سرخی کو کافی سمجھا۔ یہ اتنا نہ سمجھا کہ سرخی تو بوزنے کے پچھواڑے پر بھی ہوتی ہے بلکہ کچھ سوا ہی ہوتی ہے۔  سانحہ ساہیوال سے لے کر آٹا چینی اسکینڈل تک اللہ نے اسے انصاف کے ساتھ کھڑا ہونے کے بہت سے موقع دئیے تھے مگر افسوس کہ اس نے ہر موقع پر بالاہتمام اسقاطِ انصاف  ( miscarriage of Justice) کے  رستے پر گامزن ہونا پسند کیا اور اپنی ساری زندگی کی کمائی کو بڑی محنت سے حرام کر کے کھایا!

##############################
https://www.facebook.com/aziz.ibnulhasan/posts/3955074551230222
جسٹس قاضی عیسی کی برأت وہ جنہوں نے تحریفِ انصاف کے جعلی انصاف پسند سور ما کو منتخب کیا جن کے ہنڈسم منہ پر سر عام رسوائی ملی گئی، دیکھیے گا، وہ بھی اب قانون کی بالادستی اور انصاف کی سربلندی کے نعرے لگاتے ہوئے تاش باجے بھانڈے ڈھیکرے بجانے والوں میں شامل ہو کر کہنے لگیں گے            "دیکھا بڑے ابا ہم کامیاب ہوگئے"

##############################
https://www.facebook.com/aziz.ibnulhasan/posts/3977174195686924?__xts__%5B0%5D=68.ARCS6To4vZ9KFPHkLM-Ucf2dOB-mu7tt3TMICTDmb6LIalvJ5YrSYdS-5vTe4D-rwnuSXFjHF7YpX2y0utymZuKcTg2ymSZGUBLqM58IAdqu4sgahv1jX5t04IMy5BP90y4XsEX3efqMqYf7UfUMZQVQet1cgGBAVDvW53b_eoO4cdKMlmVV6AgONnYhpwOn_WIBROAOsr6cEMTgTIcru_a4BwsHSw2oTtDFhh-m7bHjOd-WuCboEcW3qJc1B7YIhwwIvU-9ilxa0D1z6vSaArcYdbCD-0eRySzmD_jFL1nk4VkdjsWOmaQd2TK5SPAV4ySj4Zh5ZpDqsai7T0Fa7S88be7GVvM6mQ&__tn__=-R
آپ کے پاس بھی اگر پیسے نہ ہوں تو کیا آپ 4999 روپے والا اپنا جوتا دے کر سیٹھ سپر سٹور کا بل چکتا کر سکتے ہیں؟

##############################
https://www.facebook.com/aziz.ibnulhasan/posts/3976588439078833
جب ہم ایماندار ترین نااہل اعظم کے بارے میں  تنبیہ کرتے تھے تو شہر کے معززین اور شرفا تک سے گالیاں کھاتے تھے۔۔۔  افسوس نیازندقی صاحب پر نہیں بلکہ اس جیسے نرگسیت کے مارے انسان سے توقعات باندھنے والوں پر ہے۔  اب تو میں صرف یہی کہا کرتا ہوں کہ اگر عمران پر پہ غصہ آئے اور اس کے حسن اور ایمانداری سے بھی فرو نہ ہوتا ہو تو زرداری و نوازشریف کو دو چار مزید گالیاں دے کر تسکین حاصل کر لیا کریں۔😥

##############################
https://www.facebook.com/aziz.ibnulhasan/posts/3989102574494086
جیسے جنگل میں شام- جب سے ظفر حسن صاحب کے انتقال کی خبر ملی دل ہر چیز سے اچاٹ سا ہے۔ کیسا درویش آدمی تھا کیسا خاموش گزر گیا۔ صبح محمودالحسن کی دیوار پر یہ خبرِ وحشت اثر پڑھی تو بوجھل دل کے ساتھ ایک ہلکا سا کمنٹ کیا۔ اس کے بعد ان سے فون پر بات ہوئی انہوں نے بتایا کہ کئی واسطوں سے گزرتی ہوئی یہ خبر ان تک پہنچی ہے انکا انتقال دو دن پہلے ہوا۔ محمودالحسن مصر ہوئے کہ تم ان پر کچھ تفصیل سے لکھو۔ پھر جو جیسا یاد آیا ویسا لکھ ڈالا۔ دو ایک برس پہلے ظفر حسن صاحب نے اپنی نگرانی میں چھپے گلزار کے کلیات                 "بال و پر سارے"  کا انتہائی دیدہ زیب ڈیلکس ایڈیشن بھجوایا تو اُسی وقت یہاں وہاں سے کچھ نظمیں منتخب کیں اور کتاب کے کچھ فوٹو بنوائے کہ کوئی تحریر بھی لکھوں گا۔ مگر افسوس کہ ظفر حسن صاحب کی زندگی میں ان کی محبتوں کا کوئی قرض نہ چکا سکا۔ آج ان کی موت کی خبر کے دکھ نے ان کے احسانوں کے ساتھ ساتھ ان کی طرف نکلتی اپنی ذمہ داریوں کے بوجھ نے بھی دہرا کر دیا۔ اسی بوجھل احساس سے یہ تحریر سرزد ہوئی جسے محترم فاروق عادل کی "آواز" کے شکریے اور گلزار کی ایک نظم کے ساتھ سپردِ دوستاں کرتا ہوں۔  معلوم نہیں ہماری خبر دوستوں تک پہنچانے والا کوئی ہوگا یا نہیں؟ دل میں ایسے ٹھہر گئے ہیں غم جیسے جنگل میں شام کے سائے جاتے جاتے سہم کے رُک جائیں مڑ کے دیکھیں اداس راہوں پر کیسے بجھتے ہوئے اجالوں میں  دور تک دھول دھول اڑتی ہے!

##############################
https://www.facebook.com/aziz.ibnulhasan/posts/3988908584513485
کرونا کے دوسرے سیزن میں وہ پاکستانیوں کی زندگی کا سخت نوٹس لے چکا ہے۔ احباب اپنی اور اپنے پیاروں کی سخت اور خود حفاظت فرمائیں۔

##############################
https://www.facebook.com/aziz.ibnulhasan/posts/3993703464033997
مشتری ہشیار باش و استرا تیار رکھ- یہ جو کچھ دانشور صحافی ادیب اور حاضر و گئےگزرے یعنی ریٹائرڈ، مختلف سائز و سانڈ کے تھوبڑوں والے بڑے چھوٹے سبحان اللہ صاحبان پہلے کبھی کبھار اور اب اکثر آکر میڈیا پر عمران پر لیلوٹ ہونے اس سے امیدیں باندھنے، اسے منتخب کرنے، ووٹ دینے، یا اس کی حکومت بننے پر جانیں قربان کرنے خوشیاں مناکر اپنے مخالفوں پر بھونکارنے چنگھاڑنے اور دولتیاں جھاڑنے پر اب جو معذرت پیش کرتے معافی مانگتے اور شرمندگی کا اظہار کرتے نظر آتے ہیں نا، تو اے نونہالان قوم، ان کے یہ مگرمچھے ٹسوے صرف اپنے اچھے و باضمیر ہونے کا دکھاوا کرنے اور تمہارا بھروسہ جیتنے کے لیے ہوتے ہیں۔ اے عامۃ الناس ہشیار رہ ان کے بھرے میں نہ آیا کر۔ کل وقت آنے پر ان لوگوں نے تمہارے ساتھ پھر یہی کچھ کرنا ہے، لہذا ان کا صفایا پہلے ضروری ہے!

##############################
https://www.facebook.com/aziz.ibnulhasan/posts/3992869344117409
تھوبڑا توڑ طمانچہ- تحریر کیا ہے تھوبڑا توڑ طمانچہ ہے یہ۔ کون مرنے والا ہلاک ہوتا ہے اور کون شہید اس کا فیصلہ یہاں نہیں وہاں ہونا ہے۔ شہادت کا تعین بھی اس نے کرنا ہے اور ہلاکت کا فیصلہ بھی وہی کرے گا۔  "ہمارے اتنے شہید اور ان کے اتنے ہلاک"  والا بیانیہ وہاں کسی کام نہیں آنے کا۔  اور ہاں عمران خان کا کسی کو شہید قرار دینا بھی کوئی معنی نہیں رکھتا اس کاٹھ کے الو کا کیا ہے۔ اشارۂ ابرو کے بغیر اسے تو ہگنے کی بھی اجازت نہیں ہے۔ اسے تو اس کام کے لیے بھی دن میں کئی دفعہ U ٹرن لے کر اسی "ایک پیج پر" گند کرنا پڑتا ہے۔ دیکھیے گا اس نے اسامہ کی شہادت والی بات سے بھی کل کلاں U ٹرن لے لینا ہے۔ اگر فیصلے اسی کے بیانات سے ہونے ہوتے تو عالم بالا میں اسامہ سمیت کئی معاملات پر غدر مچ چکا ہوتا اب تک! ذیل کی تحریر میں امریکہ کی اقوام متحدہ اور عمران خان کی نیب کے تماثل و توازی پر جو کچھ کہا گیا اس کی داد نہ دینا ظلم ہوگا۔ پہلے پہل یہ بات شاید مشرف کے ذہنِ زرخیز میں آئی تھی کہ امریکہ اقوام متحدہ سے جس طرح غنڈہ گردی کا کام لیا کرتا ہے اس کا تجربہ اپنے ملک کے اندر بھی کر دیکھنا چاہیے۔ مخالفوں کو ہمنوا بنانے اور زیر کرنے کا یہ بہترین طریقہ ہے۔ سو ہمارے یہاں "NAB" (دبوچنے)کا ڈول ڈالا گیا۔ مشرف کی %80 باقیات کی طرح  اسکی بنائی نیب سے بھی عمران حکومت کو ویسا ہی %100 اقوام متحدائی تعاون مہیا کرایا گیا: حریفوں کو آنکھیں دکھانا، پابندیاں لگانا، کال کوٹھڑی دکھانا، اثاثے منجمد کروانا، جلاوطن کرانا وغیرہ ذیل کی تحریر میں اس کے علاوہ بھی بہت سی مزے داریاں ہیں۔ لاریب سماجی طنز نگاری میں رعایت اللہ فاروقی کا قلم آج پاکستان میں اگر سب سے بہترین نہیں تو چند اعلیٰ نگارشات مہیا کرنے والوں میں ضرور ہے۔ ان کے اسلوبِ خندہ زائی کی سب سے بڑی خوبی یہ ہے کہ ان کا طعن تعریض کی حدود سے آگے نہیں بڑھتا اور تلخی کرودھ تک نہیں پہنچتی۔ سماجی تضادات نگاری سے تبسم زیرلبی کی کرنیں جیسی ان کی تحریروں میں پھوٹتی ہیں اس کی مثالیں دوسرے سماجی تجزیہ نگاروں کے ہاں کم، بہت ہی کم، ہیں۔   ذیل کی تحریر کو ہم نے اگر 'تھوبڑا توڑ طمانچہ' کا عنوان دیا ہے تو یہ اس کے اثر کے حوالے سے ہے۔ تحریر کا بیانیہ بریشم کی طرح نرم اور پانی کی طرح  رواں ہے۔   لطف لیجئے۔ کمنٹ باکس میں اسی طرح کی ایک اور تحریر کا لنک بھی ہے وہ بھی پڑھیے۔

##############################
https://www.facebook.com/aziz.ibnulhasan/posts/2085193074885055
آئیے ہاتھ اٹھائیں ہم بھی اور عرض گزایں کہ   ہمارے PTI کے دوستوں کی تبدیلی کی آرزوئیں منٹو کے "نیا قانون" کے استاد منگو ٹانگے والے کے انجام سے دوچار نہ ہوں جس نے "تبدیلی آگئ ہے" کی جھونک میں "گورا صاحب" سے بڑی شرافت کی توقع باندھ لی تھی. پھر جو کچھ ہوا وہ یہ تھا:  《’’پہلی اپریل کو بھی وہی اکڑ فوں ......... پہلی اپریل کو بھی وہی اکڑ فوں.......... ‘‘  ... استاد منگو ان دو سپاہیوں کے درمیان کھڑا تھا... اور اپنی مسکراتی ہوئی آنکھوں سے حیرت زدہ مجمع کی طرف دیکھ کر وہ ہانپتی ہوئی آواز میں کہہ رہا تھا:  ’’وہ دن گزر گئے۔ جب خلیل خاں فاختہ اُڑایا کرتے تھے........ اب نیا قانون ہے میاں........ نیا قانون!‘‘  ...استاد منگو کو پولیس کے سپاہی تھانے میں لے گئے۔ راستے میں اور تھانے کے اندر کمرے میں وہ ’’نیا قانون نیا قانون‘‘ چلاّتا رہا۔ مگر کسی نے ایک نہ سُنی۔  ’’نیا قانون، نیا قانون۔ کیا بک رہے ہو........ قانون وہی ہے پرانا!‘‘  اور اس کو حوالات میں بند کر دیا گیا!》 گورا صاحب کا امتحان شروع!😊

##############################
https://www.facebook.com/aziz.ibnulhasan/posts/2436412029763156
دل کے ارماں کھانسیوں میں رہ گئے_ قبلہ عمران میانوالوی ثم بنی گالوی نے وزیر اعظم کے طور پر حلف اگرچہ 18 اگست 2018 کو اٹھایا تھا مگر وزیراعظم بننے کی ریہرسل کرنے کا مشورہ انہیں بہت پہلے ہی دے دیا گیا تھا اور ایک آدھ مرتبہ تو انہوں نے کالے بکرے کے گوشت کی بَلی دے کر پوتر کروائی گئی اپنی بنی گالہ رہائش گاہ پر کالی شیروانی پہن کر ایک خاص قسم کی a priori  پینک میں ٹی وی پر "بطور وزیراعظم" پرانے پاکستان کی قوم سے خطاب بھی فرمایا تھا۔ ریہرسل کی باتوں کو اگر چھوڑ بھی دیا جائے تو 26 جولائی 2018 کو جب کہ ان ان کا اقتدار یقینی ہو چکا تھا اور شبّان الانصاف المعروف بہ یوتھیان القوم یونانی دیوتا کے عشق میں سرمست شاداں و فرحاں جھومتے جھامتے لہراتے اتراتے جانیں لٹاٹے مزعومہ نئے پاکستان کی دہلیز پر اہلے گہلے پھرتے تھے عین اسی 26جولائی کو خاکسار نے ان کی خدمت میں "آئیے ہاتھ اٹھائیں ہم بھی" کے زیرعنوان یہ دعا کی تھی کہ کاش   "ہمارے PTI کے دوستوں کی تبدیلی کی آرزوئیں منٹو کے "نیا قانون" کے استاد منگو ٹانگے والے کے انجام سے دوچار نہ ہوں جس نے "تبدیلی آگئ ہے" کی جھونک میں "گورا صاحب" سے بڑی شرافت کی توقع باندھ لی تھی. پھر جو کچھ ہوا وہ یہ تھا:  《’’پہلی اپریل کو بھی وہی اکڑ فوں ......... پہلی اپریل کو بھی وہی اکڑ فوں.......... ‘‘  ... استاد منگو ان دو سپاہیوں کے درمیان کھڑا تھا... اور اپنی مسکراتی ہوئی آنکھوں سے حیرت زدہ مجمع کی طرف دیکھ کر وہ ہانپتی ہوئی آواز میں کہہ رہا تھا:  ’’وہ دن گزر گئے۔ جب خلیل خاں فاختہ اُڑایا کرتے تھے........ اب نیا قانون ہے میاں........ نیا قانون!‘‘  ...استاد منگو کو پولیس کے سپاہی تھانے میں لے گئے۔ راستے میں اور تھانے کے اندر کمرے میں وہ ’’نیا قانون نیا قانون‘‘ چلاّتا رہا۔ مگر کسی نے ایک نہ سُنی۔  ’’نیا قانون، نیا قانون۔ کیا بک رہے ہو........ قانون وہی ہے پرانا!‘‘  اور اس کو حوالات میں بند کر دیا گیا!》 گورا صاحب کا امتحان شروع!😊" https://m.facebook.com/story.php?story_fbid=2085193074885055&id=100001831475599 مگر ہائے افسوس اور وائے بر تحریفِ انصاف!

##############################
https://www.facebook.com/aziz.ibnulhasan/posts/3998048116932865
عمران منگو کی ناگزیری- 2018 میں جب پی ٹی آئ کے جیتنے کا اعلان ہوا یوتھیے خوشی کے مارے جوتوں میں نہیں سما رہے تھے اور تھوتھنیاں نکال نکال کر                "میں واری میں قربان " کے "جیتیانے"(بروزن شادیانے) بجا رہے تھے اسی روز خاکسار نے منٹو کے منگو کی شکل میں عمران کا چہرہ دکھایا تھا۔  ملاحظہ کیجئے عمران منگو نیا قانون کی ناگزیری: آج بھی "منگو" کے علاوہ کوئی چوائس نہیں! https://m.facebook.com/story.php?story_fbid=2085193074885055&id=100001831475599 https://m.facebook.com/story.php?story_fbid=2436412029763156&id=100001831475599

##############################
https://www.facebook.com/aziz.ibnulhasan/posts/4006291029441907
بوٹ ایبل سیاستدان کو پھٹکنے والے چھاج- ایک زمانے میں دو انگریزی زبان لکھنے والے میرے پسندیدہ کالم نگار تھے۔ ارد شیر کاؤس جی اور وہ جسے کاؤس جی چوہدری آف چکوال کہا کرتے تھے۔ کاؤس جی تجزیہ اچھا  کرتے تھے اور نخالص انگریزی لکھتے تھے۔ اور چوہدری آف چکوال گھماٹے دار دھانسو انگریزی میں چٹخارے اچھے لیتے تھے۔ جن حکمرانوں (مشرف زرداری نواز شریف) کے وہ لتے لیتے تھے, وہ ونڈوز 98 کی CD کیطرح تھے بھی "قابلِ لتر" یعنی وہ جسے انگریزی میں bootable کہتے ہیں! یہ اور بات کے ایک زمانے میں چوہدری صاحب نے نواز شریف کی شمع شریف کے گرد پروانگی بھی خوب ہی کی تھی۔ مگر کسی الیکشن میں جب انہیں پیئکڑ قرار دے کر ان کے کاغذاتِ نامزدگی رد کئے گئے تو ان کے مسلم لیگی پن کا سارا پانی ہوا بن کے معلوم نہیں کس طرف سے نکل گیا تھا۔ آج کل یہ موصوف عمران نیازی کو خوب پھٹک رہے ہیں۔ ان کا کہنا ہے 'یہ تو تھا ہی ایسا'۔ اپنے پچھلے کسی کالم میں انھوں نے یہ تک لکھا کہ عمران سے مایوس وہ ہوں جن کو (ارطغرل کے نویان منگولی کے الفاظ میں) اس "غصیلے لڑکے" سے کوئی امید رہی ہو۔ گویا چکوال کے چوہدری کو ایسی کوئی امید ہی نہیں تھی۔ جی چاہتا ہے کہ گھماؤ انگریزی لکھنے والے اس کالم نگار کے 2018 تک کے کچھ کالموں سے جستہ جستہ اقتباسات پیش کیے جائیں اور بتایا جائے کہ حضور پچھلے حکمرانوں کی برائیاں بیان کرکر کے للکیلی کنکھیوں سے دیکھتے آپ بھی یونانی حسن کے دیوتا کی طرف ہی تھے ۔اور دھرنوں میں طاہر القادری کی تقریروں کی گھن گرج سن کر ملک خداداد پاکستان کی شاندار مستقبل کے لیے ولولے بھی آپ ہی کے اندر اٹھتے تھے۔ الٹ قدمی یعنی کہ U ٹرن لینا کچھ عمران نیازی ہی کا وصف نہیں آپ جیسے بہت سے صحافی بھی اس صفت عالیہ میں کسی سے کم نہیں۔ نوجوان بچھڑوں سے تو پھر بھی شکایت کم ہے مگر حیرت ان سینگ کٹے پر بیلوں پر ہوتی ہے جو نصف صدی جتنی عمر گزار کر بھی گوبر اور حلوے کا فرق سمجھنے سے محروم رہے۔ چلیے کوئی بات نہیں نقصان آپ نے اپنا ہی کیا ہے، بے اعتبار آپ ہی ہوئے ہیں۔  لیکن ہمیں تو آپ اس لیے پسند ہیں کہ آپ کی نثر کا اسلوب بہت چٹخارے دار ہوتا ہے۔ اب ہمیں آپ کے تجزیوں کی 'ناموجود بصیرت' پر ذرا بھی اعتبار نہیں۔  اس تلخی کے باوجود ہماری بے تعصبی کی داد دیجیے کہ ہم بچوں کو، اچھی انگریزی سیکھنے کے لیے، اب بھی آپ ہی کے کالم پڑھنے کی سفارش کیا کرتے ہیں اور تلقین کرتے ہیں کہ زینہاد ان کی بصیرت پر بھروسا نہ کیجیو، صرف نثرنگاری پر توجہ دیجیو!                          ⁦☺️⁩☺️⁩⁦☺️⁩  اس بات کی معنویت جاننے کے لیے ذیل کا بوسۂ مرگ بعد از انزال اور اپنے ہی منہ پر پڑتا مکا بعد از جنگ دیکھیے۔

##############################
https://www.facebook.com/aziz.ibnulhasan/posts/4002174756520201
جے ہو- تاریخ میں بڑے بڑے سلاطین کے نام آتے ہیں سلطان نور الدین زنگی سلطان صلاح الدین ایوبی سلطان علاؤالدین قیقباد سلطان ناصر الدین التتمش سلطان علاءالدین خلجی سلطان غیاث الدین بلبن وغیرہ  لیکن حقیقت یہ ہے کہ             سلطان تباہ الدین کشکولی کا تاریخ میں جو مقام ہے اس کا جواب نہیں۔ آپ نے دینِ مبین کے بہترین تصورات و اقدار و علامات ازقسم ریاستِ مدینہ، حق سچ، عدل، انصاف اور احتساب کو اپنے (ممکنہ طور پر) پنچ سالہ دورِ حکومت کے صرف ابتدائی چودہ پندرہ مہینوں میں ہی خوار و بے اعتبار کرنے کا جو ریکارڈ قائم کیا تاریخِ مسلمانان عالم میں اس کی کوئی نظیر نہیں۔ پہلے اس طرح کے کارنامے سر انجام دینے کے حوالے سے کہیں کسی کسی جگہ پر بچہ سقہ کا نام لیا جاتا تھا مگر ملک خداداد کے تاجدارِ لشکر داد   سلطان تباہ الدین کشکولی علیہ ما علیہ نامی گرامی نے جس طرح ہر چھوٹے بڑے، امیر غریب، تندرست و بیمار، بدحال و ساہوکار میں ذرا بھی امتیاز روا رکھے بغیر ان کے سامنے کشکولِ دریوزگی پھیلایا، ان کی گرہ سے مال اڑایا اور ملک و رعایا کو تباہی کے کنارے پہنچایا حقیقت یہ ہے کہ اپنی اس صفتِ خِسَّتانہ و عادتِ جھپٹانہ کی بدولت انہوں نے اپنے نام تباہ الدین کو تاریخ میں ہمیشہ ہمیشہ کے لئے امر کر لیا اور کشکول کو لازم نامِ ظفر کردیا ہے۔ اس طرح بچہ سقہ افغانی کے بعد ہمارے حضرتِ دنیا مکانی بچہ کھچہ ثانی         تباہ الدین والملۃ ملقب بہ کشکولی    تاریخ کی دوسری انمٹ نشانی ہیں جو  بابر بہ غیظ کھونس کہ عالم دوبارہ نیست کی سچی کہانی ہیں۔

##############################
https://www.facebook.com/aziz.ibnulhasan/posts/4015427971861546
فقیہِ شہر قاروں ہے لغت ہائے "سیاہی" کا- "الف" پر لگائے گئے الزامات نادرست اور بدنیتی پر مبنی قرار "بدنیتی" پر مبنی یہ الزامات اتنے خطرناک اور مؤثر کہ ان کی بنیاد پر "الف" مجرم قرار پا کر برطرف! مگر  "الف" کے جس فیصلے کی وجہ سے اسپر یہ الزامات لگے اس فیصلے کی درستی اور تاریخی اہمیت برقرار! سنا تھا ک شک کا فائدہ ہمیشہ متاثرہ فریق کو ملتا ہے مگر اسقاطِ انصاف کے اس دور عدیم النظیر میں اس کا نقصان پہلی دفعہ متاثرہ "ن" کو دوسری دفعہ "مبنی بر بدنیتی" الزام لگے مجرم "الف" کو ملا اور۔۔۔ اور۔۔۔  شک کا فائدہ سراسر اور صرف طاقتور (ریاست) کو پہنچا! سیاہ قانون ڈکشنری زندہ باد!

##############################
https://www.facebook.com/aziz.ibnulhasan/posts/4026463997424610
پُل تھرو پُھل ترو پُھن ترو ہندوستان صدیوں سے ایک ٹھہرا ہوا معاشرہ تھا۔ انگریز بہادر آیا ساکن تالاب میں پتھر پڑا لہرئیے کناروں کی طرف چلے۔ یہ گویا ہندوستانی معاشرت کا ارتقاء تھا۔ ڈارون کے نظریہ ارتقاء سے کبھی اتفاق نہیں ہوا اور نہ ہی کبھی ڈارون والا ارتقاء وقوع پذیر ہوتے دیکھا تھا۔ اس نظریے میں زیادہ استبعاد ایک نوع کے ادنیٰ  سے اعلی میں تبدیل ہوتے جانے میں نہیں بلکہ تبدل و تقلب(transformation) کے تصور میں ہے۔  ارتقاء کا تو ہم سب کچھ نہ کچھ مشاہدہ کرتے ہی رہتے ہیں۔ بیچ سے تناور درخت بننے کا مرحلہ اور جنین سے ایک ہٹا کٹا کرکٹر بننے تک کا عمل ہم سب کا دیکھا بھالا ہوتا ہے۔ لیکن بندر سے گھوڑا اور گھوڑے سے انسان بننے کا عمل ارتقاء نہیں بلکہ ٹرانسفرمیشن ہے۔ اس فن کے ماہرین کا اصل اعتراض بھی اسی پر ہے کہ امیبا بڑا ہو کر مچھلی بنا، مچھلی بندر بنی بندر لگڑبگڑ بنا اور لگڑبگڑ خچر بن کر آخر میں وزیر اعظم بن گیا۔ ایسا بالکل نہیں ہوتا! لیکن "پلتھرو" سے "پھلترو" اور "پھنترو" کی لسانیاتی ارتقاء پذیری کے کچھ مراحل ہمیں بھی بچشم خود دیکھنے کا اتفاق ہوا تھا مگر ہم تبسم زیر لب کے ساتھ آگے بڑھتے رہے مگر  ہم اپنا قہقہہ اس وقت نہ روک پائے جب ہم نے کل کہیں پڑھا کہ "انگریزی میں Pull Through کہانے والا لفظ بعد میں مقامی زبان کے لب و لہجے میں ڈھل کر "پُھلترو" اور پُھنترو" کا سفر طے کرتے کرتے آخر ارتقاء پاکر  وزیراعظم بن گیا"! لیکن سچ پوچھیے تو معاملہ ہنسی کا نہیں بلکہ صورت حال خاصی سنگین ہے کیونکہ کم ازکم لسانیاتی "تبدل نوع" کا یہ سانحہ ہماری آپ کی آنکھوں کے سامنے ہو گزرا ہے اور ہم کچھ بھی نہ کر پائے! انگریزی لفظ pull through کی طرح کا ہی ایک اور لفظ رن تھرو (run through) بھی ہے۔ ہم سوچ رہے ہیں کہ کل کلاں اگر کسی نے یہ کہہ دیا کہ  "انگریزی کا لفظ "رن تھرو" پنجابی لب و لہجے میں ڈھل کر "تھرو رن" یعنی براستہ عروج بالفروج وزیراعظم بن بیٹھا ہے"  تو  ہم اس کا منہ کیسے بند کر پائیں گے؟🤔 یہ لسانیاتی مسئلہ Hafiz Safwan صاحب کی خدمت میں بغرض تحلیل پیش ہے!

##############################
https://www.facebook.com/aziz.ibnulhasan/posts/4023738924363784
"ضائع" شدہ کتاب- بعض علاقوں میں غیر تعمیر شدہ خالی جگہ کیلیے "سفید جگہ" کی اصطلاح استعمال ہوتی ہے۔ گویا اس پر ابھی سیاہ کاریاں نہیں ہوئی ہوتیں۔⁦☺️⁩ کبھی کبھی یوں ہوتا ہے کہ کوئی کتاب ہم اپنے حسابوں آٹھ دس سال پہلے پڑھ کر نپٹا چکے ہوتے ہیں۔ مگر پھر کبھی کسی باریک بین، تنقیدی نظر والے صاحب علم استاد کے ساتھ مل کر وہ کتاب پڑھنے کی نوبت آئے تو یوں ہوتا ہے وہ کتاب کتاب نہیں رہتی بلکہ استشراق کے بہی کھاتے کی کھتاؤنی بن جاتی ہے اور اس کی اطراف کی سفید جگہوں پر مزید کھاتے داری کی گنجائش ہی نہیں رہتی۔ ہماری ایک کتاب بھی ان دنوں غضب کا رن پڑنے کے کارن "سفید کتاب" سے "سیاہ کتاب" میں مبدل ہوکر ہماری دست کاریروں کی کھتونی بنتے بنتے "ضائع" ہوتی جا رہی ہے۔۔۔ "کاٹیں تھیں کوہکن نے بہت راتیں بھاریاں اب دیدنی ہوئی ہیں مری دستکاریاں"😊 مگر یہ سب استاد انصاری کا فیض ہے اللہ نے انہیں تادیر سلامت رکھے!

##############################
https://www.facebook.com/aziz.ibnulhasan/posts/4031045586966451
تھوتھنی والا ماسک- کل کچھ دوائیاں لینے ایک میڈیکل اسٹور پر جانا ہوا۔ ایک صاحب پہلے سے وہاں موجود خریداری کر رہے تھے۔ سماجی فاصلاتی تدبیر کے تحت ہم اس سے ساڑھے چار فٹ کے، قدرے کم، محتاط فاصلے پر کھڑے ہو گئے کہ اس سے زیادہ کی اسٹور میں گنجائش نہیں تھی۔ دکاندار سے ان صاحب کی تکرار جب کچھ طول کھینچ گئی تو ہم نے وہیں کھڑے کھڑے ذرا کان لگا کر سننے کی کوشش کی۔ ان صاحب کو ماسک لینا تھا لیکن اپنے مطلوب ماسک کا نام بتا نہیں پا رہے تھے۔ اسٹور دار بھی مختلف نمونے دکھ دکھا کر تنگ آچکا تھا۔ وہ صاحب جب سمجھانے میں ہر طرح ناکام ہوگئے تو بولے "یار وہ عمران خان جیسا، تھوتھنی والا ماسک دیں" "تھوتھنی والا ماسک"! یہ سنتے ہی اسٹور والے سے لیکر چھٹے سماجی فاصلے پر کھڑے گاہک تک کے چہرے پر مسکراہٹ آگئی۔  گاہک غالبا یہ کہنا چاہ رہا تھا کہ 'وہ ماسک دیں جو آج کل عمران خان چڑھائے پھرتا ہے' مگر  "تھوتھنی اور خان" کے تماثل کے بارے مئں اس کے تخیل کے وضع کردہ امیج کی ثروتمندی پر ہم حیران رہ گیے!  لفظ واقعی تصویر ہوتے ہیں۔

##############################
https://www.facebook.com/aziz.ibnulhasan/posts/4035588633178813
همه چرخ گردان به دیوان سپرد- اس شذرے کی "شان نزول" کچھ عجیب ہے۔  ہوا یوں کہ کل جناب ادریس آزاد نے قرآن حکیم کی ترتیب نزولی اور ترتیب مصحفی کے فرق اور اس کے مضمرات کے حوالے سے محترم جلیل عالی کی گفتگو پر مشتمل ایک تحریر لگائی۔ اس تحریر نے اتنا تحرک پیدا کیا فوری طور پر اس پر ایک تبصرہ لکھنا شروع کیا۔ مگر چار پانچ جملوں کے بعد محسوس ہوا کہ میرے عندئیے کا رخ کچھ اور ہوتا جارہا ہے اور میں اس کی گرفت میں اس طرح آچکا ہوں کہ اگر نکلنا بھی چاہوں تو مشکل ہے۔ ہوتے ہوتے بات کچھ اتنی مختلف اور "قدرے" غیر متعلق سی ہوگئی کہ کمنٹ کے طور پر وہاں لگانا مناسب نہ معلوم ہوا۔ آزاد صاحب والی تحریر کا لب لباب انہی کی الفاظ میں یہ تھا: "الغرض اسلام کی اِن دوحیثیتوں کا فرق ہمیشہ مدنظررکھناچاہیے کہ نمبر ایک اسلام تاریخ میں ایک خاص موقعے ، ایک خاص مقام اور ایک خاص وقت پر وارد ہوا۔ نمبردواسلام ایک آفاقی و نامی کُل کا نام ہے جو ہردورکے ہرانسان کے لیے ہدایت کا حتمی راستہ ہے۔اسلام کی تاریخی حیثیت و اہمیت سے کوئی انکار نہیں۔ لیکن اگر اسلام کے تاریخی واقعات قران جیسے نسخۂ کیمیا کی نامی و کُلّی حیثیت پر اثرانداز ہورہے ہوں توپھر ہم اُنہیں خاطر میں نہیں لائیں گے" پڑھنے والے محسوس کریں گے کہ گوکہ میری تحریر ایک بالکل مختلف رخ پر چلی گئی ہے مگر میری بنیادی قیاس آرائی یہی تھی کہ جدید ہواؤں کے رخ کے آگے لڑکھڑاتے اذہان آجکل قران حکیم کے احکام کو جو قصۂ ماضی بنانے پر تلے رہتے ہیں تو قرآن پاک کی ترتیبِ مصحفی میں اس کے آگے رکاوٹ بننے کا سامان بھی موجود ہے اور یہ کہ ہماری روایتی شعراء کے دواوین میں جو نزولِ کلام کی تاریخی ترتیب کی بجائے الف بائی ترکیب سے مدون ہونے کی رسمیات تھی اس پر قرآن کی ترتیبِ مصحفی کے مضمرات کا کوئی اثر تھا۔ ہو سکتا ہے کہ راقم کے اس قیاس کو کوئی "تحریری شہادت" نہ ہونے کی وجہ سے خوش خیالی قرار دے کے رد کردیا جائے۔ کسی مظہر کی "تحریری شہادت" نہ ہونے کی بنا پر اسے رد کرنے کی روش کی ناصوابی پر تو محمد حسین آزاد نے "آب حیات" کے ابتدائی صفحات پر کچھ کام کی باتیں لکھ دی ہیں۔ کسی زمانے کی روایت میں تنقیدی اصول و معیارات کا مدون ہو کر ضبط تحریر میں نہ آنا ان اصول و ضوابط کا عدم ثابت نہیں کرتا بلکہ صرف یہ کہ ان زمانوں میں یہ اصول و ضوابط کتابوں میں مندرج ہونے کے بجائے سینہ بسینہ جاری رہ کر آب و ہوا کی برودت کی طرح ماحول اور فضا میں سرایت کرکے اجتماعی لاشعور کا حصہ ہوتے جاتے تھے۔ اس بارے میں مزید کچھ کہنے کی یہاں گنجائش نہیں۔  مختصر یہ ہے کہ یہ ناچیز قیاس آرائیاں جناب Idrees Azad کی نذر ہیں کہ وہی ان کے معرضِ تحریر میں آنے کا محرک بنے ہیں۔

##############################
https://www.facebook.com/aziz.ibnulhasan/posts/4034374096633600?__xts__%5B0%5D=68.ARBKa1D0dDHZAntma23oC8AGP08wYg4Wbau0Bc4ER93lkB3uDMSUBnw3cKVwfasQmGzCbfb3CMWzCx_dqnQeiwfGdB99DdfhpNYk14nyJamVupluVCazbuvfovFg-vaY1CzKmj2ONipvi79Ywt_UjC35NdKZYYUNBo8cEpZdz-mO7tv-SL52PqybtViDKyo0CKI0U44VaEmKMMGqzsnuPHEz09S_WGRwCBbJdCLc4geiJdt6O5CGr10IpMvgJRYZz6ZZkAGhNfZj-EUcwTjz24S_VY4cWXb5dj_ya4A0_j7rV7W4e1qEiYT0n6w9LMmY0vKX-FJ969-ISafvYIN8VMxquds&__tn__=-R
شعبۂ اردو،  بین الاقوامی اسلامی یونیورسٹی، اسلام آباد شاندار روایات
