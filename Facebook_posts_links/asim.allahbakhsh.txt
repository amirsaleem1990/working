
##############################
https://web.facebook.com/asim.allahbakhsh/posts/2306356229401044?comment_tracking=%7B%22tn%22%3A%22O%22%7D
چند روز پہلے کی بات ہے ایک دوست نے واٹس ایپ پر ایک لنک بھیجا اور کہا اسے دیکھیں۔ میں نے کلک کیا لیکن مذکورہ لنک کھلا نہیں۔  پوچھا، کیا تھا اس میں۔ میرا خیال تھا یہ ویسا ہی کچھ ہو گا جو واٹس ایپ پر سارا دن گردش در گردش میں رہتا ہے۔ کہنے لگے یہ ایک انگریزی کی فلم ہے ، اس کا نام بتایا۔ گزشتہ شب وہ فلم دیکھنے کا اتفاق ہؤا۔ فلم کی کہانی نوے کی دہائی میں یوگوسلاویہ، بالخصوص  بوسنیا ہرژیگووینا میں خانہ جنگی کے دوران ایک جوڑے کو پیش آئے واقعات پر مبنی ہے۔ یہ فکشن ہے سچا واقعہ نہیں اور نہ ہی  یہ جنگ اس فلم کا موضوع ہے۔  بس یہ کہ فلم کی کہانی چلتی رہتی ہے اور آپ اس جنگ کی حشر سامانیوں سے بھی آگاہ ہوتے رہتےہیں۔  اس فلم کا ہیرو امریکی ہے لیکن بوسنیا میں موجود ہے۔ بوسنیا کے دارالحکومت سراجیوو میں مکمل امن ہے لیکن ہیرو حالات کے متعلق متفکر ہے اور اپنی اس تشویش کا اظہار ایک مقامی دوست سے کرتا ہے۔ دوست اس کی بات کو ہنسی میں اڑا دیتا ہے اور کہتا ہے تمہیں دکھائی نہیں دے رہا کہ سراجیوو میں ایسا کچھ نہیں، اور سراجیوو میں ایسا کچھ نہیں ہو گا۔  یہاں ہر سو امن ہے اس شہر کی جانب کوئی دیکھے گا بھی نہیں۔   اس موقع پر ہیرو خود کلامی کے انداز میں کہتا ہے کاش تم جانتے جنگ تو دیہات میں شروع ہوتی ہے  ۔۔۔۔ جنگ تو فٹبال کے اسٹیڈیمز میں شروع ہوتی ہے۔ گویا خانہ جنگی کا آغاز ہمیشہ مرکز یا بڑے شہروں سے دور ہوتا ہے اور جب یہ سب ہو رہا ہوتا ہے تو باہمی تقسیم اپنے عروج پر ہوتی ہے  ۔۔۔۔ یہاں تک کہ کھیل کے میدانوں کا اختلاف اور کشمکش بھی اسی انتشار اور باہمی چپقلش کا عکاس بن جاتا ہے۔ وہ محض کھیل کی مسابقت سے بڑھ کر گروہی تقسیم کی آئینہ دار بننے لگتا ہے۔ اب مقصد نہ تو بہتری رہتا ہے اور نہ تبادلہ خیال  ۔۔۔ اب یہ ایک لڑائی ہے جو ہتھیار کے بجائے الفاظ سے لڑی جارہی ہے۔   فلم کے ہیرو کے ان الفاظ نے گویا مجھے مبہوت کر دیا ۔۔۔ مجھے وہ قول یاد آنے لگا کہ بندہ بھی کس درجہ غافل ہے، وہ اپنے حال میں مست دنیا کی فکر میں سرگرداں ہوتا ہے، جبکہ بازار کی کسی دکان میں اس کے کفن کا کپڑا پہنچ چکا ہوتا ہے۔ آج ہم سب جانتے ہیں کہ بوسنیا پر کیا بیتی ، امن کے گڑھ سراجیوو میں کیسا الم ناک قتل عام ہؤا۔ لاتعداد بے گناہ مارے گئے۔ سب کچھ تباہ ہو گیا. میرا دھیان بار بار اپنے حالات کی طرف جاتا ہے کہ امن کے جزیروں کی مانند بڑے شہروں کا سکون ہمیں غافل کیے دے رہا ہے جبکہ پاکستان کے شمال اور جنوب مغرب میں حالات اچھے نہیں۔ فٹ بال اسٹیڈیم کی کسر ہم سوشل میڈیا  پر پوری کیے دے رہے ہیں۔  لہجہ، آہنگ، طررز تکلم  ۔۔۔ گویا بس نہیں چلتا کہ سکرین سے برآمد ہو کر گریبان ہی پکڑ لیں۔ یہ اب صرف بحث و تمحیث نہیں  ۔۔۔ نفرت اور انتقام کا مظہر ہے۔   ہمیں سوچنا چاہیے کہ کہیں ہم بھی کسی تباہی کے راستے پر تو نہیں چل رہے جہاں کسی مرحلہ پر اچانک حالات کی رفتار قابو سے باہر ہو جائے  ؟  ضروری نہیں کہ خود پر ہی بیتے تو ہم سمجھیں ۔۔۔۔ لسانی، فرقہ وارانہ ، سیاسی  جنگوں کے شاخسانے آج جابجا اس کرہ ارض پر بکھرے پڑے ہیں، خاص کر مسلم دنیا میں۔ خود کو کسی بھی "اعلی مقصد" کے نام پر جذباتیت کا ایندھن بنانے سے پہلے ایک نظر ان کی جانب بھی دیکھ لیں ۔۔۔۔ حصولِ عبرت کے لیے !

##############################
https://web.facebook.com/asim.allahbakhsh/posts/2301703353199665?comment_tracking=%7B%22tn%22%3A%22O%22%7D
بادی النظر میں وزیراعظم صاحب کی صدر ٹرمپ سے ملاقات بہت مثبت اور حوصلہ  افزا رہی۔  اللہ کرے امریکہ اپنے عمل سے یہ ثابت کرے کہ وہ حالات کو واقعی بہتر کرنا چاہتا ہے۔  پاکستان کے لیے ایف اے ٹی ایف  فوری نوعیت کا مسئلہ ہے جو صرف امریکہ کے ایماء پر پاکستان کے گلے ڈالا گیا ہے، اس کے لیے امریکہ کو اقدامات کرنا چاہئیں۔  امریکہ کی پوری کوشش ہے پاکستان روس اور چین سے دوری اختیار کر  لے۔  اب تک پاکستان کا بازو اسی لیے مروڑا جارہا ہے۔  اس دورے کے نتائج کا اس سے بھی گہرا تعلق ہے کہ پاکستان اس بابت کیا کرتا ہے۔  سب سے دلچسپ ڈویلپمنٹ صدر ٹرمپ کی جانب سے کشمیر پر ثالثی کی بات ہے۔  بھارت کا اس پر ردعمل طے کر دے گا کہ اس بات میں کتنا دم ہے۔ ویسے کشمیر کے حل کی بات حال ہی میں  راجناتھ سنگھ صاحب نے بھی کی ہے ۔ بہر حال وزیراعظم نے صدر ٹرمپ سے ملاقات کا چیلنج بخوبی ہینڈل کیا  !

##############################
https://web.facebook.com/asim.allahbakhsh/posts/2321146961255304?comment_tracking=%7B%22tn%22%3A%22O%22%7D
کیا نیکی کرنا اور نیکی "کمانا" ایک ہی ہیں  ؟ صد فیصد مترادف ؟  اور کیا سماج پر ان کے اثرات میں بھی کچھ فرق ہوتا ہے یا اوہ ایک سے ہوتے ہیں  ؟  یہ بہت دلچسپ صورتحال ہے۔  نیکی کرنا ایک وقتی عمل ہے ۔۔۔۔ آپ کو کامیابی ملی آپ نے بطور شکر نیکی کر ڈالی، کسی کی مالی یا دیگر لحاظ سے مدد کردی۔ آپ کسی وجہ سے بہت خوش ہیں تو اس موڈ میں کچھ اچھا کر لیا۔  مالی پریشانی نہیں اور کاروبار وغیرہ بھی ٹھیک چل رہا ہے تو معاملات میں بہتر ہوگئے۔ یا پھر کہیں پھنس گئے تو آسانی پانے کے لیے صدقہ خیرات کر دیا۔  کسی بھی وجہ سے سرزد ہو رہی ہوں لیکن یہ سب بلاشبہ نیکیاں ہی ہیں اور اللہ تعالی کے ہاں ان کے ثواب کی پوری امید رکھی جانی چاہیے۔ تاہم یہ سب مشروط نیکیاں ہیں  ۔۔۔۔ حالات کے ساتھ، موڈ کے ساتھ مشروط۔   ان کا تاثر خوشگوار لیکن اثر محدود ہوتا ہے۔  نیکیوں کی ایک قسم وہ ہے جن کے اثرات اپنی جامعیت اور تسلسل کے حوالہ سے ہمہ گیر ہوتے ہیں۔ آپ آج کل کے معروف محاورے میں انہیں "گیم چینجر" نیکیاں کہہ سکتے ہیں ۔۔۔  ایسی اچھائی جو پورے معاشرے کو سیراب کرتی اور اس کی ہر سطح پر اپنا عکس مرتب کرتی ہے ۔ یہ وہ نیکیاں ہیں جو "کمائی" جاتی ہیں کی نہیں جاتیں۔  یہ ویسا ہی معاملہ ہے جو رقم حاصل ہو جانے اور رقم کمانے کا ہے۔ کرنسی نوٹ وہی ہوتا ہے لیکن کماتے ہوئے کمر دوہری ہو جاتی ہے۔ لیکن فرق یہ ہوتا ہے کہ کمائی ہوئی رقم سے ہی معیشت استوار ہوتی ہے ، پورا معاشرہ اس سے چلتا ہے۔ یہی معاملہ کمائی ہوئی نیکی کا ہے۔  اب سوال یہ ہے کہ کمائی ہوئی نیکی ہے کیا ؟   یہ وہ ہے جس کا ذکر قرآن میں یوں آیا کہ اپنی ضرورت کو پس پشت ڈال کر دوسرے کی ضرورت کو ترجیحی بنیاد پر پورا کرنا، خود بھوکا رہ لینا دوسرے کو کھانا کھلانا۔ کسی کی کڑوی کسیلی  بات کا جواب اچھائی سے دینا، دوسرے کی بدخواہی کے جواب میں اس کے ساتھ مسلسل اور غیر مشروط خیرخواہی رکھنا۔  یہ سب کچھ کسی پر احسان کی نیت سے نہ کرنا بلکہ صرف اللہ تعالی کی خوشنودی کے لیے کرنا، پھر جو کام اللہ کے لیے کرنا ہے پھر اس پر منہ بگاڑنے کا بھی کوئی سوال نہیں۔  اگر اہم اسے  آسان زبان میں دیکھیں تو "کمائی ہوئی نیکی" وہ ہے جسے کرتے ہوئے "موت پڑ رہی ہو، لیکن کی اس شوق سے جائے جیسے کہ آپ اسے کرنے کے لیے مرے جا رہے ہوں !" وہی قرآن کی بات ۔۔۔ گھاٹی سے ہو گزرنےکا مشکل راستہ۔ وہ گھاٹی مالی مشکل کی ہو، ذہنی کوفت کی یا پھر انا کی۔    اس طرح کی نیکی کا اہم ترین حصہ یہ ہے کہ اس کے لیے آپ کا امیر ہونا، خوش ہونا، پریشان ہونا، مشکل میں ہونا  کچھ بھی اہم نہیں  ۔۔۔۔ آپ  نے اپنی موجود وسعت کے مطابق ہر صورت بھلائی ہی کرنی ہے۔ اور یہ شرط معاشرے کے تمام طبقات پر ان کی وسعت کے مطابق لاگو ہوتی ہے۔  گویا اب معلوم ہے کہ کوئی ایمانداری کرے یا نہ کرے، مجھے کرنا ہی ہے ۔۔۔۔ مجھے سچ بولنا ہی ہے۔ میں خود کتنا بھی پریشان ہوں دوسرے کے ساتھ مجھے خوش مزاجی سے ہی پیش آنا ہے۔ اس رویہ کا سب سے بڑا فائدہ یہ ہوتا ہے کہ یہ آپ کی فطرت ثانیہ بن جاتا ہے یعنی اس میں وقفہ نہیں آتا ۔۔۔ یہ کسی بیرونی عنصر کا رہین نہیں ہوتا،  اور پھر جیسے جیسے معاشرہ اس کو اپناتا چلا جاتا ہے ایک بڑی تبدیلی آپ کے سامنے آتی چلی جاتی ہے۔ اگر ہم خود سے یہ عمل شروع کر پائیں اور اپنے گھر والوں ، عزیز و اقارب، دفتر، اڑوس پڑوس کی سطح پر اپنے عمل سے اس بات کی ترغیب دے سکیں کہ نیکی کا اعلی ترین درجہ دراصل کمائی ہوئی نیکی ہے ۔۔۔۔ تو یہ ایک بڑی تبدیلی کا پہلا قدم ثابت ہو سکتا ہے۔ پھر یہ راستہ امیر غریب، خواتین وحضرات سب کے لیے یکساں کھلا ہے۔  قرآن میں جس قدر خوشخبری اور فلاح کا وعدہ اس طرح کی نیکی کے حوالہ سے ہے وہ آسانی میں کی گئی نیکی کے لیے نہیں، گو اس کا ثواب اپنی جگہ ایک اٹل حقیقت ہے۔

##############################
https://web.facebook.com/asim.allahbakhsh/posts/2323276604375673?comment_tracking=%7B%22tn%22%3A%22O%22%7D
لو جی فیر  ۔۔۔۔  مؤمن ہے تو بے تیغ بھی لڑتا ہے "سپاہی"  !  😉
