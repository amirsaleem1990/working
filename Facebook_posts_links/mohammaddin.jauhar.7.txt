
##############################
https://web.facebook.com/mohammaddin.jauhar.7/posts/913604859031501?comment_tracking=%7B%22tn%22%3A%22O%22%7D
فیاض خان صاحب: ‫مخلص اور ماہر طبیب بیماری کی تشخیص کے ساتھ علاج بھی تجویز فرماتے ہیں۔ نا صرف تجویز فرماتے ہیں بلکہ جب تک مریض صحتیاب نہ ہو جائے، اس کی مکمل نگہداشت کی ذمہ داری بھی اٹھاتے ہیں۔ ‬‫ہمارے ہاں طبیب Diagnostic سینٹرز کھولے بیٹھے ہیں۔ مسئلہ بتا دیں گے لیکن علاج نہیں۔ ‬‫چلیں، مریض کو تشخیص کے بعد اس طبیب کے پاس ہی بھیج دیں جس کے پاس علاج ہے۔ یا کم از کم علاج کی بات تو کریں۔ میری گزارش: میں آپ کے تبصرے کے لیے ممنون ہوں، لیکن آپ نے بہر تکلف بین السطور جو احتجاج کیا ہے میں اسے بے جا سمجھتا ہوں۔ یقیناً تشخیص سے بیماری معلوم ہو جانے کے بعد طبی کتب سے دوا بھی معلوم ہو جاتی ہے۔ دوا کا معلوم ہو جانا اور دوا کا حاصل ہو جانا، دو بالکل الگ چیزیں ہیں۔ یہ معلومیت شعور کی ابتدائی ضرورت کو پورا کر دیتی ہے، لیکن عمل اور اس عمل کو درپیش ”واقعاتی صورت حال“ کو مطلقاً نظرانداز کر دیتی ہے۔ مذہبی سیاسی فکر کا سب سے بڑا مسئلہ یہ ہے کہ انفرادی تجربی شہادت سے مسلم امت کی بیماری ”معلوم“ کر لی جاتی ہے اور پھر مذہبی متون کو مینیول سمجھ کر اس سے علاج بھی ڈھونڈ لیا جاتا ہے۔ اس طرح کی ”تشخیص“ اور ”علاج“ سے تمام نظری پہلو خارج ہوتے ہیں۔ نہ تشخیص پر کوئی سوال اٹھ سکتا ہے، نہ علاج پر۔ اور یہ تو ظاہر ہے کہ مذہبی متون تو ویسے ہی ہر سوال سے بالاتر ہیں، لیکن ان کی تشخیص اور علاج سے نسبتوں پر بھی کوئی گفتگو ممکن نہیں رہتی۔ اس میں اہم پہلو یہ ہےکہ مذہبی متون کو مینیول قرار دے کر تمام مسائل کا حل ہر مسلمان کو معلوم ہے، اور ہر شخص مورد الزام بھی ہے کہ وہ حل کیوں نہیں کرتا۔ اور آپ بھی اسی پر احتجاج کر رہے ہیں۔  تمثیل انفرادی اخلاقی مسائل و معاملات کی تفہیم اور علاج میں مفید ہوتی ہے، اور تہذیبی امور میں نہ صرف خلط مبحث پیدا کرتی ہے، بلکہ معاملے کی فہم اور حل میں رکاوٹ بن جاتی ہے۔ یہ بہت گہرا التباس ہے جو متن اور معاشرہ، یا علم اور تاریخ، یا شعور اور عمل یا ایمان اور طاقت کے امتیازات کے عدم ادراک سے پیدا ہوتا ہے۔ مذہبی متون سے سیاسی نظریات اخذ کرنے کا بنیادی ترین مسئلہ یہی ہے۔ اور برصغیر کی حد تک، سنہ ۱۸۰۳ء کے بعد سے آج تک مذہبی بنیاد پر جو سیاسی نظریات، بشمول نظریۂ خلافت، سامنے لائے گئے ہیں وہ سب داعشی ہے، اور ایک ہی سوتے سے پھوٹے ہیں۔ متن کی واجبی تفہیم کو تاریخی اور تہذیبی مسئلے کے تجزیے، تفہیم اور حل پر محمول کرنا اس فکر کا بنیادی اور المناک مسئلہ ہے جو اس تفہیم کی ناقابل علاج حالت انکار کو ظاہر کرتا ہے۔  ہماری ہر مذہبی سیاسی فکر تاریخی اور تہذیبی ادراک سے یکسر عاری ہے۔ یہ ایک ایسے عمل کو جنم دیتی ہے جو تاریخ میں واقع ہوتا ہے، اور تاریخ ہی سے مطلقاً بے خبر ہوتا ہے۔ ہماری ہر جدید مذہبی سیاسی فکر تاریخ کو دیکھنے کی استعداد سے محروم فکر ہے کیونکہ یہ حق و باطل کے شعور سے یکسر خالی ہے۔ کفر و ایمان کا شعور اخلاقی اور معاشرتی اصلاحی فکر  اور سماجی عمل کی بنیاد تو بن سکتا ہے، لیکن سیاسی فکر کی بنیاد نہیں بن سکتا۔ جائز مذہبی سیاسی فکر کی واحد اساس حق و باطل کا دینی شعور ہے جس میں تاریخی شعور جزو لاینفک کے طور پر داخل ہے۔ اس کے بغیر یہ نہ صرف انسان دشمن ہے، بلکہ مسلم معاشروں کے لیے فتنہ ہے۔ مذہبی سیاسی فکر حق و باطل کے دینی شعور سے خالی ہوتے ہی مسلمان معاشرے اور اس میں قائم طاقت کے نظام سے برسرپیکار ہو جاتی ہے۔ کفر و ایمان پر قائم ہونے والی مذہبی سیاسی فکر مسلم معاشرے سے جنگ آزما ہوئے بغیر رہ ہی نہیں سکتی۔ تاریخ اس بات پر شاہد ہے کہ کفر و ایمان پر استوار ہونے والی ”اصلاحی تحریکیں“ بہت جلد سیاسی تحریکیں بن کر مسلم معاشرے سے برسرپیکار ہو گئیں۔ کفر و ایمان مذہبی معاشرے کا مستقل داخلی مسئلہ ہوتا ہے جسے تواصی، وعظ و نصیحت اور شرعی قانونی رہنمائی کی مدد سے حل کرنے کی کوشش کی جاتی ہے۔   صاف ظاہر ہے جس جغرافیے میں ہم خلافت قائم کرنا چاہتے ہیں، وہ کوئی ربع الخالی نہیں ہے، اور وہ جغرافیہ ایک عالمگیر تہذیب کے قبضے میں ہے۔ ”یہ کہ خلافت مسلمانوں کے سیاسی مسائل کا حل ہے“ معلوم ہونے سے وہ جغرافیہ ازخود خالی ہو کر ہمیں خلافت قائم کرنے کے لیے آواز نہیں لگاتا۔  مثلاً یہ ایک حقیقت ہے کہ ہدایت تمام دنیا کی ضلالت کا حل ہے۔ یہ ہر مسلمان کو ایمانی اور شرعی طور پر معلوم ہے۔ لیکن یہ معلومیت ان تاریخی مؤثرات سے کوئی تعلق نہیں رکھتی جو ہدایت اور ضلالت کی واقعیت کو متعین کرتے ہیں۔ ان مؤثرات کی فہم عطا کرنے اور ان کو تبدیل کرنے والا علم مسلمانوں میں غیر موجود ہے۔  خلافت کا علمبردار ہونا بہت اچھی چیز ہے اور خلافت جن مذہبی اقدر کا مجموعہ ہے ابھی ہم اس پر کوئی گفتگو نہیں کر رہے۔ لیکن  متداول خلافتی فکر سب داعشی ہے، کیونکہ اس کی بنیادی پوزیشن یہ ہے کہ جب مسلمانوں کو معلوم ہے کہ خلافت سب مسائل کا حل ہے تو وہ اس کو نافذ کر کے مسائل کیوں حل نہیں کرتے، لہٰذا وہی مورد الزام ہیں، اور ان کے خلاف جنگی کاروائی مذہبی طور پر جائز ہے۔ یہ وہی بات ہے کہ ہر مسلمان کو معلوم ہے کہ ہدایت ضلالت کا حل ہے تو مسلمان دنیا سے ضلالت کیوں ختم نہیں کرتے لہذا وہی مورد الزام ہیں، اور ان کے خلاف مذہبی طور پر جنگی کاروائی جائز ہے۔ سنہ ۱۸۰۳ء کے بعد سے برصغیر میں  مذہبی سیاسی فکر کے جو جو تصورات سامنے آئے ہیں، وہ سب انسان دشمن ہیں، اور مسلمان معاشرے کے لیے ہلاکت ہیں۔ ان تصورات کی بنیاد پر جو بھی سیاسی عمل سامنے آیا وہ مسلم معاشرے میں انتشار اور فتنے کا باعث بنا ہے۔ مذہبی سیاسی نظریات میں واحد استثنا نظریہ پاکستان ہے کیونکہ وہ سیاسی جدوجہد میں براہ راست تاریخ اور طاقت کے بنیادی سوال سے تعرض کرتا ہے۔   سنہ ۱۸۰۳ء کے بعد دار الحرب اور دار الاسلام کی بحث میں، چند مستثنیات کے ساتھ،  ہمارے تمام مکاتب فکر کے مذہبی اور شرعی وسائل ہندوستان کو دار الاسلام قرار دینے میں صرف ہوئے ہیں۔ اور یہ بحث حق و باطل کے شعور سے قطعی خالی ہے، کیونکہ اس میں طاقت کے جس نظام کو دار الاسلام کہا جا رہا ہے، وہی تو عین باطل ہے۔ مابعد ہمارے تمام سیاسی مذہبی نظریات اس کا تسلسل ہیں، جو ہر مسلمان حکومت کو تسلیم کرنے سے انکاری ہیں، لیکن داعش کی طرح باطل سے مل کر مسلمان معاشروں پر حملہ آور ہونا عین دین سمجھتے ہیں۔

##############################
https://www.facebook.com/mohammaddin.jauhar.7/posts/913604859031501?comment_tracking=%7B%22tn%22%3A%22O%22%7D
فیاض خان صاحب: ‫مخلص اور ماہر طبیب بیماری کی تشخیص کے ساتھ علاج بھی تجویز فرماتے ہیں۔ نا صرف تجویز فرماتے ہیں بلکہ جب تک مریض صحتیاب نہ ہو جائے، اس کی مکمل نگہداشت کی ذمہ داری بھی اٹھاتے ہیں۔ ‬‫ہمارے ہاں طبیب Diagnostic سینٹرز کھولے بیٹھے ہیں۔ مسئلہ بتا دیں گے لیکن علاج نہیں۔ ‬‫چلیں، مریض کو تشخیص کے بعد اس طبیب کے پاس ہی بھیج دیں جس کے پاس علاج ہے۔ یا کم از کم علاج کی بات تو کریں۔ میری گزارش: میں آپ کے تبصرے کے لیے ممنون ہوں، لیکن آپ نے بہر تکلف بین السطور جو احتجاج کیا ہے میں اسے بے جا سمجھتا ہوں۔ یقیناً تشخیص سے بیماری معلوم ہو جانے کے بعد طبی کتب سے دوا بھی معلوم ہو جاتی ہے۔ دوا کا معلوم ہو جانا اور دوا کا حاصل ہو جانا، دو بالکل الگ چیزیں ہیں۔ یہ معلومیت شعور کی ابتدائی ضرورت کو پورا کر دیتی ہے، لیکن عمل اور اس عمل کو درپیش ”واقعاتی صورت حال“ کو مطلقاً نظرانداز کر دیتی ہے۔ مذہبی سیاسی فکر کا سب سے بڑا مسئلہ یہ ہے کہ انفرادی تجربی شہادت سے مسلم امت کی بیماری ”معلوم“ کر لی جاتی ہے اور پھر مذہبی متون کو مینیول سمجھ کر اس سے علاج بھی ڈھونڈ لیا جاتا ہے۔ اس طرح کی ”تشخیص“ اور ”علاج“ سے تمام نظری پہلو خارج ہوتے ہیں۔ نہ تشخیص پر کوئی سوال اٹھ سکتا ہے، نہ علاج پر۔ اور یہ تو ظاہر ہے کہ مذہبی متون تو ویسے ہی ہر سوال سے بالاتر ہیں، لیکن ان کی تشخیص اور علاج سے نسبتوں پر بھی کوئی گفتگو ممکن نہیں رہتی۔ اس میں اہم پہلو یہ ہےکہ مذہبی متون کو مینیول قرار دے کر تمام مسائل کا حل ہر مسلمان کو معلوم ہے، اور ہر شخص مورد الزام بھی ہے کہ وہ حل کیوں نہیں کرتا۔ اور آپ بھی اسی پر احتجاج کر رہے ہیں۔  تمثیل انفرادی اخلاقی مسائل و معاملات کی تفہیم اور علاج میں مفید ہوتی ہے، اور تہذیبی امور میں نہ صرف خلط مبحث پیدا کرتی ہے، بلکہ معاملے کی فہم اور حل میں رکاوٹ بن جاتی ہے۔ یہ بہت گہرا التباس ہے جو متن اور معاشرہ، یا علم اور تاریخ، یا شعور اور عمل یا ایمان اور طاقت کے امتیازات کے عدم ادراک سے پیدا ہوتا ہے۔ مذہبی متون سے سیاسی نظریات اخذ کرنے کا بنیادی ترین مسئلہ یہی ہے۔ اور برصغیر کی حد تک، سنہ ۱۸۰۳ء کے بعد سے آج تک مذہبی بنیاد پر جو سیاسی نظریات، بشمول نظریۂ خلافت، سامنے لائے گئے ہیں وہ سب داعشی ہے، اور ایک ہی سوتے سے پھوٹے ہیں۔ متن کی واجبی تفہیم کو تاریخی اور تہذیبی مسئلے کے تجزیے، تفہیم اور حل پر محمول کرنا اس فکر کا بنیادی اور المناک مسئلہ ہے جو اس تفہیم کی ناقابل علاج حالت انکار کو ظاہر کرتا ہے۔  ہماری ہر مذہبی سیاسی فکر تاریخی اور تہذیبی ادراک سے یکسر عاری ہے۔ یہ ایک ایسے عمل کو جنم دیتی ہے جو تاریخ میں واقع ہوتا ہے، اور تاریخ ہی سے مطلقاً بے خبر ہوتا ہے۔ ہماری ہر جدید مذہبی سیاسی فکر تاریخ کو دیکھنے کی استعداد سے محروم فکر ہے کیونکہ یہ حق و باطل کے شعور سے یکسر خالی ہے۔ کفر و ایمان کا شعور اخلاقی اور معاشرتی اصلاحی فکر  اور سماجی عمل کی بنیاد تو بن سکتا ہے، لیکن سیاسی فکر کی بنیاد نہیں بن سکتا۔ جائز مذہبی سیاسی فکر کی واحد اساس حق و باطل کا دینی شعور ہے جس میں تاریخی شعور جزو لاینفک کے طور پر داخل ہے۔ اس کے بغیر یہ نہ صرف انسان دشمن ہے، بلکہ مسلم معاشروں کے لیے فتنہ ہے۔ مذہبی سیاسی فکر حق و باطل کے دینی شعور سے خالی ہوتے ہی مسلمان معاشرے اور اس میں قائم طاقت کے نظام سے برسرپیکار ہو جاتی ہے۔ کفر و ایمان پر قائم ہونے والی مذہبی سیاسی فکر مسلم معاشرے سے جنگ آزما ہوئے بغیر رہ ہی نہیں سکتی۔ تاریخ اس بات پر شاہد ہے کہ کفر و ایمان پر استوار ہونے والی ”اصلاحی تحریکیں“ بہت جلد سیاسی تحریکیں بن کر مسلم معاشرے سے برسرپیکار ہو گئیں۔ کفر و ایمان مذہبی معاشرے کا مستقل داخلی مسئلہ ہوتا ہے جسے تواصی، وعظ و نصیحت اور شرعی قانونی رہنمائی کی مدد سے حل کرنے کی کوشش کی جاتی ہے۔   صاف ظاہر ہے جس جغرافیے میں ہم خلافت قائم کرنا چاہتے ہیں، وہ کوئی ربع الخالی نہیں ہے، اور وہ جغرافیہ ایک عالمگیر تہذیب کے قبضے میں ہے۔ ”یہ کہ خلافت مسلمانوں کے سیاسی مسائل کا حل ہے“ معلوم ہونے سے وہ جغرافیہ ازخود خالی ہو کر ہمیں خلافت قائم کرنے کے لیے آواز نہیں لگاتا۔  مثلاً یہ ایک حقیقت ہے کہ ہدایت تمام دنیا کی ضلالت کا حل ہے۔ یہ ہر مسلمان کو ایمانی اور شرعی طور پر معلوم ہے۔ لیکن یہ معلومیت ان تاریخی مؤثرات سے کوئی تعلق نہیں رکھتی جو ہدایت اور ضلالت کی واقعیت کو متعین کرتے ہیں۔ ان مؤثرات کی فہم عطا کرنے اور ان کو تبدیل کرنے والا علم مسلمانوں میں غیر موجود ہے۔  خلافت کا علمبردار ہونا بہت اچھی چیز ہے اور خلافت جن مذہبی اقدر کا مجموعہ ہے ابھی ہم اس پر کوئی گفتگو نہیں کر رہے۔ لیکن  متداول خلافتی فکر سب داعشی ہے، کیونکہ اس کی بنیادی پوزیشن یہ ہے کہ جب مسلمانوں کو معلوم ہے کہ خلافت سب مسائل کا حل ہے تو وہ اس کو نافذ کر کے مسائل کیوں حل نہیں کرتے، لہٰذا وہی مورد الزام ہیں، اور ان کے خلاف جنگی کاروائی مذہبی طور پر جائز ہے۔ یہ وہی بات ہے کہ ہر مسلمان کو معلوم ہے کہ ہدایت ضلالت کا حل ہے تو مسلمان دنیا سے ضلالت کیوں ختم نہیں کرتے لہذا وہی مورد الزام ہیں، اور ان کے خلاف مذہبی طور پر جنگی کاروائی جائز ہے۔ سنہ ۱۸۰۳ء کے بعد سے برصغیر میں  مذہبی سیاسی فکر کے جو جو تصورات سامنے آئے ہیں، وہ سب انسان دشمن ہیں، اور مسلمان معاشرے کے لیے ہلاکت ہیں۔ ان تصورات کی بنیاد پر جو بھی سیاسی عمل سامنے آیا وہ مسلم معاشرے میں انتشار اور فتنے کا باعث بنا ہے۔ مذہبی سیاسی نظریات میں واحد استثنا نظریہ پاکستان ہے کیونکہ وہ سیاسی جدوجہد میں براہ راست تاریخ اور طاقت کے بنیادی سوال سے تعرض کرتا ہے۔   سنہ ۱۸۰۳ء کے بعد دار الحرب اور دار الاسلام کی بحث میں، چند مستثنیات کے ساتھ،  ہمارے تمام مکاتب فکر کے مذہبی اور شرعی وسائل ہندوستان کو دار الاسلام قرار دینے میں صرف ہوئے ہیں۔ اور یہ بحث حق و باطل کے شعور سے قطعی خالی ہے، کیونکہ اس میں طاقت کے جس نظام کو دار الاسلام کہا جا رہا ہے، وہی تو عین باطل ہے۔ مابعد ہمارے تمام سیاسی مذہبی نظریات اس کا تسلسل ہیں، جو ہر مسلمان حکومت کو تسلیم کرنے سے انکاری ہیں، لیکن داعش کی طرح باطل سے مل کر مسلمان معاشروں پر حملہ آور ہونا عین دین سمجھتے ہیں۔

##############################
https://web.facebook.com/mohammaddin.jauhar.7/posts/906166549775332?comment_tracking=%7B%22tn%22%3A%22O%22%7D
آزادی اور ترقی مغرب کے دو اساسی تصورات ہیں، جو Nihilism (نابودیت) میں مکمل طور پر یکجا (synthesize) ہو گئے ہیں۔  نابودیت شعور میں نفی اور عمل میں تشدد (violence) ہے۔ مغرب کی غیرمعمولی سیاسی اور معاشی طاقت اور اس کی نابودی وجودیات نے نائن الیون کو اکیسیویں صدی کا استعارہ بنا دیا ہے۔ بیسیوں صدی ٹریلر تھی، فلم اس صدی میں چلے گی۔ بیسیوں، بیسویں صدیاں مل کر شاید ایک اکیسویں صدی بنا سکیں۔

##############################
https://www.facebook.com/mohammaddin.jauhar.7/posts/906166549775332?comment_tracking=%7B%22tn%22%3A%22O%22%7D
آزادی اور ترقی مغرب کے دو اساسی تصورات ہیں، جو Nihilism (نابودیت) میں مکمل طور پر یکجا (synthesize) ہو گئے ہیں۔  نابودیت شعور میں نفی اور عمل میں تشدد (violence) ہے۔ مغرب کی غیرمعمولی سیاسی اور معاشی طاقت اور اس کی نابودی وجودیات نے نائن الیون کو اکیسیویں صدی کا استعارہ بنا دیا ہے۔ بیسیوں صدی ٹریلر تھی، فلم اس صدی میں چلے گی۔ بیسیوں، بیسویں صدیاں مل کر شاید ایک اکیسویں صدی بنا سکیں۔

##############################
https://web.facebook.com/mohammaddin.jauhar.7/posts/944419595950027?comment_tracking=%7B%22tn%22%3A%22O%22%7D
مدرسہ ڈسکورسز کا فکری اور تہذیبی جائزہ محمد دین جوہر (۶) مدرسہ ڈسکورسز کا توشۂ سوالات اور کشکولِ جوابات زیرِ جدیدیت انسانی تاریخ میں غیر معمولی علم کا ظہور اور غیر معمولی واقعاتی تبدیلیاں ایک بدیہی امر ہے۔ ان جدید مظاہر کی درست یا جائز تفہیم کی عدم فراہمی اور ہدایت سے ان کی نسبتوں میں فکری خلفشار کی وجہ سے ہمیں موجودہ صورتحال کا سامنا ہے۔ مدرسہ ڈسکورسز کی ہینڈ بک میں دیے گئے سوالات اسلامی جدیدیت کی تہہ میں پوری قوت سے کارفرما تاریخیت زدہ شعور کے عکاس ہیں۔ یہ شعور مکمل طور پر کولونائزڈ (مستعمَر) ہے اور جدیدیت کے پیدا کردہ افکار و احوال اور اس کی پیداکردہ دنیا پر سوال اٹھانے کی کوئی انسانی استعداد، فکری صلاحیت اور اخلاقی حمیت نہیں رکھتا۔ مدرسہ ڈسکورسز میں سرمائے اور طاقت کی حرکیات چونکہ فیصلہ کن عامل کے طور پر داخل ہے، اس لیے سوالوں کی لوکال (locale) کٹہرا ہے اور ان کی نوعیت تفتیشی ہے۔ سوالات صرف اسلام پر، دینی روایت پر اور مسلم معاشروں کے بچے کچے اداروں پر اٹھائے جا سکتے ہیں اور ان کے جوابات صرف جدیدیت کے تناظر اور اس کے پیدا کردہ فکری وسائل میں رہتے ہوئے دیے جا سکتے ہیں۔ یعنی ”اسلام کا محاسبہ اور یورپ سے درگزر“ کوئی شاعرانہ بات نہیں، جدید مغربی جامعات کا علمی طریقہ کار اور مدرسہ ڈسکورسز کی اساسی منہج ہے۔ اسلامی جدیدیت، استشراق کی دروں کاری ہے، اور اس کے سوالات کی نوعیت علمی سے زیادہ ہمیشہ تفتیشی رہی ہے۔ سوالات کی تفتیشی نوعیت ہی کی وجہ سے apologetica پیدا ہوتی ہے، جو محکوموں کے علمی ڈسکورس کا نام ہے۔ apologetica سیاسی غلبے کی صورت حال میں، اس غلبے کی شرائط پر محکوم معاشرے کے علم کی تشکیل نو ہے۔ مدرسہ ڈسکورسز اصلاً انہیں معذرت خواہانہ علوم کو ہمارے اصل علوم کے طور پر پیش کرنے کے نئے مرحلے کا آغاز ہے۔ اس کام کے لیے ڈاکٹر فضل الرحمٰن سے بہتر بھلا کون آدمی ہو سکتا ہے؟ وہ اس پورے منصوبے کے patron saint ہیں۔ مدرسہ ڈسکورسز کی ہینڈبک میں سوالات کی تین فہرستیں دی گئی ہیں جن کو دیکھنا ضروری ہے۔ ان سوالات کی حیثیت ’امتحانی‘ تیاری کا منہج متعین کرنے جیسی ہے۔ ایک فہرست ’مرکزی‘ سوالات کی ہے، دوسری سائنسی سوالات کی ہے، اور بیچارے علم الکلام پر صرف ایک ہی سوال ہے۔ میرا خیال ہے کہ ان سوالات کی اہمیت سے انکار نہیں، اور تھوڑے بہت فرق کے ساتھ یہ وہی سوالات ہیں جو استعماری جدیدیت کی آمد کے بعد سے اسلامی روایت اور تہذیب پر مسلسل اٹھائے جاتے رہے ہیں۔ ان سوالات کے اہم، بنیادی اور جواب طلب ہونے سے انکار ہٹ دھرمی ہو گی۔ لیکن ان سوالات کے تہذیبی سیاق و سباق کو منہا کرنا استشراقی تتبع میں مدرسہ ڈسکورسز کی بنیادی پالیسی ہے۔ ان سوالات کو دیکھ کر یہ امر بالکل واضح ہو جاتا ہے کہ ان کی حیثیت ٹانگے میں جتے گھوڑے کی آنکھوں پر چڑھے نیم کھوپوں جیسی ہے جو گھوڑے کے احاطۂ بصارت (field of vision) اور مقصدِ بصارت کو متعین کرتے ہیں۔ یہ نہیں کہا جا سکتا کہ گھوڑے کی بصارت کام نہیں کر رہی، اور یہ بھی نہیں کہا جا سکتا کہ اس کی بصارت پورا کام کر رہی ہے۔ ان نیم کھوپوں کا مقصد یہ ہے کہ گھوڑے کی بصارت اس کے اپنے لیے نہیں بلکہ تانگے کے لیے کام کرے۔ مدرسہ ڈسکورسز کے شرکا کے تجرباتی مکشوفات پڑھ کر بخوبی اندازہ ہو جاتا ہے کہ محدد   بصارت کیسے کام کرتی ہے، اور نوٹرے ڈیم والوں کی بصیرت کس قدر گہری ہے۔ ڈسکورس کا مطلب حریت شعور میں کی گئی علمی سرگرمی نہیں ہوتا۔ ڈسکورس کا مطلب طاقت اور سرمائے کی تحدیدات اور اہداف پر کی گئی علمی سرگرمی ہے۔  ڈسکورس اصلاً ایسے ہی مبحث اور مکالمے کا نام ہے جو سیاسی طاقت کی فوری ضروریات کے تحت، اسی کے معاشی وسائل سے، اسی کے طے کردہ یک طرفہ تفتیشی سوالات پر، اسی کی زیر نگاہ واقع ہوتا ہے اور شام کو رپورٹ داخل کرانا بھی ضروری ہوتا ہے۔ جناب ابراہیم موسیٰ نے جو رپورٹ داخل کرائی ہے وہ بہت حوصلہ افزا ہے۔ لیکن کیا ہم یہ پوچھ سکتے ہیں کہ جناب ابراہیم موسیٰ کے لیے رپورٹ داخل کرانا کیوں ضروری ہے؟ اس لیے کہ علم ’دفتری‘ کام بن جائے تو رپورٹ داخل کرانا ضروری ہوتا ہے۔ ’دفتر‘ جدید طاقت کی تشکیل ہی کا ایک نام ہے، اور ہر ’دفتری‘ چیز طاقت اور سرمائے کی حرکیات کا حصہ ہوتی ہے۔ مدرسہ ڈسکورسز کے سوالات جس تہذیبی interface پر اٹھائے گئے  ہیں، اس پر دو امور پہلے سے طے شدہ ہیں۔  ایک یہ کہ سوالات کی نوعیت ایسی ہو جو مباحث یا ڈسکورسز میں ڈھلتے ہی طالب علم کی انفرادی، فکری اور تہذیبی صورت حال کی  normalization کو ممکن بنا دے۔ اس کا مطلب یہ ہے کہ مغربی تہذیب، اسلام اور مسلمانوں کے بارے میں جو متداول اور غالب فکری موقف رکھتی ہے، اس کو علمی طور پر نہ صرف مسلمانوں کے لیے قابل قبول بنا دیا جائے اور اسلام کی تعبیر میں بھی فیصلہ کن عامل کی حیثیت دے دی جائے، بلکہ مسلمان اسے واحد علم سمجھ کر اس کے فروغ کا کام بھی اپنے ذمہ لے لیں۔ دوم یہ کہ سوالات کی نوعیت ایسی ہو جس میں جدیدیت کی حیثیت normative ہو، اور وہ خود مرکزی تو خیر کیا، ضمنی سوالات کا موضوع بھی نہ ہو۔  چونکہ مقصود اسلامی جدیدیت کی تشکیل ہے، اس لیے جدیدیت کو علمی معروف اور حق کا معرف تسلیم کرنے کے بعد سوالات اسلام پر ہی اٹھائے جا سکتے ہیں۔ غلبے کا مطلب یہ ہے کہ جدیدیت، عمل میں مستحکم ہے لیکن غلبے سے یہ لازم نہیں آتا کہ جدیدیت اپنے عملی استحکام کی طرح کوئی فکری استحکام بھی رکھتی ہے۔ جدیدیت اور اس کی پیدا کردہ تہذیب پر سوالات کو مدرسہ ڈسکورسز میں شامل نہ کرنا ایجنڈے کے تحت ہے۔ اس صورت حال کی ستم ظریفی یہ ہے کہ ہمارے متجددین کے ہاتھوں میں اب کوئی کشکول بھی نہیں رہا تھا، اس لیے ”مدرسہ ڈسکورسز“ کا درآمد شدہ کشکول بھی ان کے ہاتھوں میں تھما دیا گیا ہے۔ (جاری) ۔۔

##############################
https://web.facebook.com/mohammaddin.jauhar.7/posts/944419165950070?comment_tracking=%7B%22tn%22%3A%22O%22%7D
مدرسہ ڈسکورسز کا فکری اور تہذیبی جائزہ محمد دین جوہر (۵) روایت اور تاریخ  وٹگنسٹائن کے منشورِ فکر کے تتبع میں مدرسہ ڈسکورسز کی طرف سے روایت کو متفرق، سب رنگ اور مکسر ریشوں سے بنی رسی قرار دینا اس وقت آسان ہو جاتا ہے جب یہ گردن پہ لپٹ چکی ہو اور اس سے گلو خلاصی کے لیے استعماری سرجری ضروری ہو گئی ہو۔ اللہ کی رسی ہاتھ سے چھوٹ جائے تو روایت ایناکونڈا (Anaconda) بن جاتی ہے، اور مدرسہ ڈسکورسز جیسے منصوبے اس سے رستگاری کے لیے SOS کی حیثیت اختیار کر جاتے ہیں۔ مدرسہ ڈسکورسز بنیادی طور پر تاریخ کی شرائط پر ہدایت میں قطع و برید کا منصوبہ ہے۔ ’تاریخ کی شرائط‘ سے مراد تاریخیت Historicism ہے، اور یہ نظریہ سماجی سائنسز کی بنیاد پر نہ صرف اصالتِ دین کا قطعی مختلف ادراک رکھتا ہے، بلکہ عصر حاضر میں اس کی معنویت و اطلاق کو بھی جڑبنیاد میں تبدیل کر دیتا ہے۔ تاریخیت کو علمی اصول مان لینے کے بعد دین کو ماننا محض تکلف ہے۔ یاد رہے کہ تاریخیت کا مطلب تاریخ میں ہرلحظہ ظاہر ہونے والی تبدیلی نہیں ہے یا مطالعہ تاریخ میں دلچسپی نہیں ہے  جس کی طرف مدرسہ ڈسکورسز کے کچھ شرکا نے اشارہ کیا ہے، بلکہ یہ ایک علمی اور تعبیری اصول ہے، جس کو دیکھنا ضروری ہے۔ بہت مختصراً عرض ہے کہ تاریخ کے بارے میں بست (closed) و کشاد (open) کے دو بنیادی موقف ہیں۔ مذہبی آدمی عقیدے کی بنا پر ماورا کا ایسا دھیان رکھتا ہے کہ وہ بستِ تاریخ کو قبول نہیں کر سکتا۔ مغرب میں مذہب کی ہزیمت کے بعد عینیت پسندی کے نظریات اور جدیدیت کے مہا بیانیوں نے کشادِ تاریخ کے تصورات کو زندہ رکھنے کی کوشش کی، لیکن بیسیوں صدی کے آغاز تک وہ متزلزل ہو گئے اور اسی صدی کے اواخر تک مابعد جدیدیت کی طرف سے کشادِ تاریخ کے تصور کو باقی رکھنا ممکن نہ رہا۔ مذہب/ وحی کے انکار کے بعد تاریخ اور معاشرے کے بارے میں grand theories کشادِ تاریخ کو باقی رکھنے کی ناکام کوششیں رہی ہیں۔ ایسی تاریخ کا تصور جو کسی جانب کوئی روزن  نہیں رکھتی، خود مختار عقل اور اس کے حامل انسان کی فطری تقدیر ہے۔ تاریخیت historicism کے تمام تصورات post-metaphysical history کے ادراک سے پیدا ہوئے ہیں، اور جو اصلاً بستِ تاریخ ہے۔ بستِ تاریخ کا مطلب یہ ہے کہ تاریخ سے ماورا کوئی آئیڈیا، حقیقت یا ہستی ایسی نہیں ہے جو تاریخ اور اس میں محبوس انسان سے متعلق ہو یا اس پر اثر انداز ہو سکتی ہو۔ اگر بستِ تاریخ کو قبول کر لیا جائے، تو انسان اور دنیا کو دیکھنے کا انداز بدیہی طور پر بدل جاتا ہے۔ اس میں کچھ شک نہیں کہ عینیت پسند نظریات اور جدیدیت کے مہا بیانیے بستِ تاریخ کے تسلط اور شعور کے انہدام کے روبرو مزاحمت کی غیرمعمولی داستان ہے جو مغربی انسان نے رقم کی ہے۔ مہا بیانیوں کا خاتمہ اصلاً بستِ تاریخ کی آمد کا اعلان ہے، یعنی post-metaphysical history کی آمد کا منظر ہے۔ بستِ تاریخ (history as closed entity) کا تصور غیر عقلی، ارادی اور وجودی ہے، اور فی زمانہ اسے ایک اصل الاصول کی حیثیت حاصل ہو گئی ہے۔ سادہ لفظوں میں اس کا مطلب انسانی شعور کا حتمی انہدام اور عمل کا کلی غلبہ ہے۔ انسانی شعور کے انہدام کے ساتھ ہی عینیت پسندی کے نظریات اور مہابیانیے سب غیر اہم ہو جاتے ہیں، اور مابعد جدیدیت اسی صورت حال کو ظاہر کرتی ہے۔ بستِ تاریخ کا تصور مذہبی عقیدے سے براہ راست متصادم اور historicism کی بنیاد ہے۔ اسلامی جدیدیت، historicism (تاریخیت) کو قبول کیے بغیر ممکن نہیں۔ مدرسہ ڈسکورسز کے حاملین پر تاریخیت کے غلبے کی وجہ سے یہ بعید نہیں کہ چند سالوں تک ”ابو الحکم کے اسلامی کارنامے“ جیسے ماڈیولز (modules) بھی اسلامی جدیدیت کے بنیادی نصاب کے طور پر متعارف کرا دیے جائیں۔ العیاذ باللہ۔ یہ امر کہ ہیومن کنڈیشن یا احوالِ ہستی مستقل ہیں، اور تاریخ مسلسل بدل رہی ہے، دو مختلف چیزیں ہیں۔ انسانی معاشرے اور تاریخ میں تبدیلی کا انکار غیر انسانی ہے اور اس کے شعور پر مترتب اثرات سے انکار ہٹ دھرمی ہے۔ لیکن تاریخ کو انسانی ہستی کے اصل الاصول کے طور پر قبول یا تسلیم کرنا مذہبی عقیدے کی نفی ہے۔ اسلامی جدیدیت تاریخ کے بارے میں بنیادی ادراک کی تبدیلی کے بغیر پیدا نہیں ہو سکتی۔ ہدایت راکب ایام ہے مرکب ایام نہیں۔ اگر تاریخ کو ہدایت کی تعبیر میں اصل الاصول کے طور پر تسلیم کر لیا جائے تو معاشرے سے مذہب کا خاتمہ ایک یقینی ہدف کے طور پر زیرعمل لایا جا سکتا ہے، اور جدیدیت کے انسانی زندگی کے واحد معرف بن جانے کے حقیقی امکانات پیدا ہو جاتے ہیں۔ جناب ابراہیم موسیٰ اور دیگر متجددین تاریخ کی پیدا کردہ تبدیلیوں کو اصل الاصول قرار دے کر مذہب کے تعبیری مؤثرات میں مرکزی جگہ دے چکے ہیں، اگرچہ ہینڈبک میں اس کی سریں ابھی دھیمی ہیں۔  (جاری) ۔۔

##############################
https://web.facebook.com/mohammaddin.jauhar.7/posts/951751755216811?comment_tracking=%7B%22tn%22%3A%22O%22%7D
مدرسہ ڈسکورسز کا فکری اور تہذیبی جائزہ محمد دین جوہر (۸) جدیدیت اور اسلام: کچھ فراموش سوالات  گزارش ہے کہ جدیدیت اور اسلام کے حوالے سے مندرجہ ذیل سوالات کو زیربحث لانا ضروری ہے: ۱۔ کیا اسلام اور جدیدیت اپنے اساسی بیانات میں باہم متفق ہیں؟ اگر ’’ہاں‘‘ تو اس اتفاق کی تفصیل کیا ہے؟ اور اگر ’’نہیں‘‘ تو تضاد اور تخالف کی نوعیت کیا ہے؟ ۲۔ شعورِ انسانی، حیاتِ انسانی اور کائنات کے آغاز و انجام کے انتہائی اساسی موقف میں جدیدیت اور اسلام بالکل متضاد اور باہم یک نگر (mutually exclusive) موقف رکھتے ہیں۔ اسلامی جدیدیت کی تشکیل میں ان کو نظر انداز کرنے کے مقاصد کیا ہیں؟ ۳۔ تہذیبوں اور معاشروں میں تعامل اور لین دین تاریخی معمول رہا ہے۔ لیکن کوئی تہذیب اپنے اساسی تصورات دوسری تہذیب سے مستعار نہیں لیتی۔ موجودہ صورت حال میں جدیدیت ایک عالمگیر تہذیب بن چکی ہے، اور روایتی تہذیبیں اپنی بچی کچی فکر اور ہیئتوں کے ساتھ جدیدیت کی بنائی ہوئی دنیا میں بقا کی جنگ لڑ رہی ہیں۔ جدیدیت کی عالمگیریت کا بنیادی نکتہ یہ ہے کہ اب کوئی تہذیب اپنے اساسی اصولوں پر بھی باقی نہیں رہ سکتی۔ اس کی بڑی مثال جدید چین ہے جس کے اساسی تہذیبی اصول بھی جدیدیت سے حاصل ہوئے ہیں۔ ہمیں یہ فیصلہ کرنے کی ضرورت ہے کہ کیا ہم نے اسلام کو اپنی اساسِ تہذیب کے طور پر باقی رکھنا ہے یا جدیدیت کو اپنی مکمل تہذیبی اساس کے طور پر اختیار کرنا ہے؟ مدرسہ ڈسکورسز کے زیراہتمام اسلامی جدیدیت کا منصوبہ اسلام کو تہذیبی اساس کے طور پر ختم کرنے کا منصوبہ ہے۔ کیا ہم اسلام سے رستگاری (emancipation) کا شعوری فیصلہ کر چکے ہیں؟ ۴۔ اس بات کا امکان ہے کہ متجددین مغربی جدیدیت کے ہمارے بیان کو نادرست سمجھتے ہوں اور یہ الزام رکھتے ہوں کہ ہم جدیدیت کی طرف غلط موقف منسوب کرتے ہیں۔ لیکن رستگاری (emancipation) اور عقلِ خود مختار مغربی جدیدیت کے لاینفک اجزا ہیں۔ ان دو تصورات کو اسلامی جدیدیت میں کن اصولوں کے تحت شامل کیا گیا ہے اور وہ اصول کیا ہیں؟   ۵۔ جدیدیت اور تحریک تنویر کی رستگاری (emancipation) ارادی ہے، اور یہ دیکھنا مشکل نہیں کہ یہ رستگاری کس چیز سے ہے۔ ارادی ہونے سے ظاہر ہے کہ یہ اپنے موقف کے علمی دلائل نہیں رکھتی، اور تمام علمی تشکیلات اور استدلالات اس بنیادی مفروضے تک پہنچاتے نہیں ہیں، اس سے پھوٹتے ہیں۔ مدرسہ ڈسکورسز کی اسلامی جدیدیت ان مبادیات کو problematize کرنے کے کیا فکری وسائل رکھتی ہے؟ ۶۔ جدیدیت کی پوری نظری اور عملی تشکیل میں حق نامعلوم ہے، اور اعمال صالحہ غیرمطلوب ہیں۔ مدرسہ ڈسکورسز کی اسلامی جدیدیت کا فکری شجرہ نسب کیا ہے؟ ۷۔ مدرسہ ڈسکورسز کے شرکا استعمار اور استشراق پر بھی کوئی موقف رکھتے ہیں یا نہیں، اور اس کے منابع کیا ہیں؟ ۸۔ جیسا کہ معلوم و معروف ہے، مسیحی اور یہودی مذاہب کی نئی تشکیلات جدیدیت کی شرائط پر سامنے لائی گئی ہیں، اور عین وہی مقاصد اسلامی جدیدیت کے ذریعے حاصل کرنا مقصود ہے۔ اسلامی جدیدیت کی تشکیل پر روانہ ہونے سے پہلے، کیا مدرسہ ڈسکورسز کے شرکا ان مذہبی جدیدیتوں کے نتائج مسلمانوں کے سامنے رکھ سکتے ہیں؟ ۹۔  اگر مدرسہ ڈسکورسز ایک علمی سرگرمی ہے اور سیاسی منصوبہ نہیں ہے تو سوالات صرف اسلام پر ہی کیوں اٹھائے جا رہے ہیں؟ اور جدیدیت کو ایک norm کے طور پر کیوں متعارف کرایا جا رہا ہے؟ جدیدیت کو ایک historical norm  سے ترفع دے کر ایک ontological norm کا درجہ دینا علمی دیانت کے منافی ہے۔ سوالات کی یہ فہرست ظاہر ہے کہ غیر حتمی ہے، اور  مدرسہ ڈسکورسز کی اسلامی جدیدیت کی علمی منہج اور تہذیبی مقصد پر علمی ضرورت کے تحت مزید جائز سوالات اٹھائے جا سکتے ہیں۔    (جاری)

##############################
https://web.facebook.com/mohammaddin.jauhar.7/posts/951749811883672?comment_tracking=%7B%22tn%22%3A%22O%22%7D
مدرسہ ڈسکورسز کا فکری اور تہذیبی جائزہ محمد دین جوہر (۷) جدیدیت اور اسلام: چند گزارشات مدرسہ ڈسکورسز کے تہذیبی پس منظر کے حوالے سے ایک دو باتیں عرض کرنا ضروری ہے۔ گزارش ہے کہ ہمارے لیے اٹھارھویں صدی کایاکلپ کی صدی ہے جس میں زوال، تہذیبی خلفشار اور استعمار نے مسلم معاشروں کو اپنی گرفت میں لینا شروع کیا۔ یہ ایک طویل عمل تھا جس کے بیسیوں پہلوؤں کو دیکھنا ضروری ہے، لیکن اس میں تین پہلو زیادہ اہم ہیں: (الف) مخاصمانہ بدلتے ہوئے حالات کے دباؤ میں دینی روایت اور ہدایت کی معنویت ازسر نو ”سمجھنے“ کا آغاز ہوا، اور اس میں داخلی اور خارجی دونوں طرح کے اہلِ علم شامل تھے۔ داخلی طور پر اس سرگرمی کے سب سے بڑے اور اولین نمائندے حضرت شاہ ولی اللہؒ ہیں۔ دین کو ”سمجھنے“ کی علمی سرگرمی کا فوری نتیجہ ہمارے ہاں حنفی وہابی کے شدید مناقشے کی صورت میں سامنے آیا، اور سنہ ۱۸۵۷۸ء کی جنگ آزادی کے بعد دین کو ”سمجھنے“ کا عمل مناقشے اور فرقہ واریت کا ایک مستقل سیلاب بن کر مسلم شعور اور معاشرے پر مسلط ہو گیا۔ انیسیویں صدی کے اوائل سے اہلِ استعمار بھی استشراق اور دیگر کئی عنوانات سے اس سرگرمی میں شریک ہو گئے۔ اس داخلی اور خارجی علمی سرگرمی کا بنیادی سوال یہ تھا کہ ”اسلام کیا ہے؟“ مسلم معاشرہ ”سمجھنے“ کے کام میں ایسا جتا کہ ہدایت کی بدیہی معلومیت اور اس کے دوٹوک مطالبات طاق نسیاں میں پڑے گرد ہو گئے۔ ”سمجھنے“ کے عمل نے دینی اور دنیوی طور پر ہمیں جہاں پہنچا دیا ہے اب تو ہمیں اس کی بھی کوئی ”سمجھ“ نہیں آتی۔ ہماری موجودہ صورت حال میں گزشتہ دو سو سالہ حاصلاتِ فہم کا براہ راست دخل ہے، اور یہ عجیب تر ہے کہ ہم شرمندہ ہونے کی بجائے ان پر فخر کرتے ہیں۔  یاد رہے کہ ”سمجھنے (understanding) “ کی سرگرمی میں فیصلہ کن عامل تاریخ ہوتی ہے، اور ”سمجھنے“ کے عمل میں ماورائے تاریخ کوئی عنصر باقی نہیں رہ سکتا۔ ”سمجھنے“ کی سرگرمی ایمانی محتویات کو historicize اور positivize  کرنے اور انسانی شعور کی شرائطِ تاریخ پر تشکیل کا نام ہے۔ ہمارے ہاں ”سمجھنے“ کی سرگرمی زیادہ تر ایمانیات اور سیاسیات کے دو موضوعات پر مرتکز رہی ہے۔ داخلی اور خارجی طور پر ”سمجھنے“ کی اس سرگرمی کا نتیجہ یہ نکلا ہے کہ سوائے عبادات کے کسی بھی شعبے میں اسلام کی کوئی تہذیبی معنویت باقی نہیں رہی، اور یہ ایک ذاتی اور موضوعی (subjective) فہم کے طور پر یقیناً باقی ہے۔ انتشار کی اس صورت حال میں مدرسہ ڈسکورسز اسلام کی مغرب پسند کسری تفہیمات کو ایک تہذیبی معنویت دینے کا منصوبہ ہے۔ (ب) ہماری گزشتہ دو سو  سالہ علمی تاریخ میں ایک سوال غیر حاضر ہے کہ جن داخلی اور خارجی تاریخی حالات میں ”اسلام کیا ہے؟“ کا سوال پیدا ہوا ہے، وہ کیا ہیں؟ داخلی حالات میں زوال کی ”فہم“ ضروری تھی، اور وہ ”فہم“ آج تک چند ایک تقدیری اور اخلاقی بیانات سے آگے نہیں بڑھ سکی۔ زوال سے پیدا شدہ اختلالِ حواس میں ہم نے یہ بھی فرض کر لیا تھا کہ  دین کا درست ”فہم“ کھو گیا ہے، اور اسی باعث دین سے وابستگی میں کمزوری در آئی ہے، اور دین سے کمزور وابستگی ہمارے زوال کا سبب ہے۔ ”فہم دین“ کے کارخانے ایسے چلے کہ اب ان کا خام مال ہی نایاب ہو گیا ہے۔ ہر چیز ”فہم“ کی چھاننی سے گزر کر دھول بن چکی۔ ”فہم“ کی گرم بازاری کے باوجود ہم یہ نہ ”سمجھ“ سکے کہ زوال کوئی مذہبی مسئلہ نہیں، بلکہ تہذیبی اور تاریخی مسئلہ ہے اور دنیا کی ہر تہذیب کو درپیش رہا ہے، اور اسے انہی شرائط پر دیکھا اور سمجھا جا سکتا ہے۔ خارجی حالات میں اہم سوال یہ  تھا کہ ”جدیدیت اپنی فکر میں اور اپنے عمل میں کیا ہے؟“  ”جدید علوم“ کے زیرعنوان کسی حد تک اس موضوع پر گفتگو کی کوشش ہوئی ہے، لیکن وہ محض مضحکہ خیز ہے، اور یہ صورت حال آج تک چلی آتی ہے۔ اس میں کچھ شک نہیں کہ اکبر الہ آبادیؒ نے ”جدیدیت بطور استعماری کلچر“ کو اور اقبالؒ نے ”مغرب بطور تہذیبی فکر“ کو اپنی شاعری کا موضوع بنایا اور دونوں اصلاً جدیدیت ہی کے سوال کو ایڈریس کر رہے ہیں۔ لیکن دونوں نے ثقہ علمی روایت کی عدم موجودگی میں شاعری کو بطور ٹول استعمال کیا۔ افسوس کہ اپنی روایت کو ”سمجھنے“ کے عمل میں جو علوم پیدا ہوئے وہ اس قدر ردی اور جعلی تھے کہ ان میں مدرسہ ڈسکورسز کی طرح کوئی نیوٹرل علمی سوال جگہ ہی نہیں پا سکتا تھا، اور سوالات صرف اسلام پر اٹھائے جا سکتے تھے۔ سیاسی غلامی میں پیدا ہونے والے ہمارے داخلی علوم جدیدیت کے کسی بھی نظری اور عملی پہلو پر سوالات کی ذرہ بھر گنجائش بھی پیدا نہ کر سکے۔ حیرت ہے کہ تاریخی تجربے کی بدیہیات بھی ہمارا کچھ نہ بگاڑ سکیں۔ مدرسہ ڈسکورسز ہمارے تہذیبی انتشار کی اس صورت حال میں مغرب کے سیاسی ایجنڈے کو آگے بڑھانےکا نیا عنوان ہے۔ مضمون وہی پرانا ہے۔ (ج) جدید علوم تاریخ کو صرف سلسلۂ واقعات کے طور پر نہیں دیکھتے، بلکہ اس کی ایک نظری اور تعبیری معنویت کو سامنے لاتے ہیں۔ جبکہ ہمارے ہاں گزشتہ دو سو سال میں تاریخ کی تبدیلی کا ادراک بدیہی اور چند ایک پست اور زیادہ تر غیرمتعلق اخلاقی قضایا تک محدود ہے۔ تاریخ کا بدیہی اور پست اخلاقی ادراک ہمارے مذہبی متون کی تعبیر میں اصول اول کی حیثیت اختیار کر چکا ہے۔ مدرسہ ڈسکورسز اس صورت حال کو منضبط کرنے اور مذہبی متون کو جدید تاریخی مؤثرات کے تابع کر دینے کا منصوبہ ہے تاکہ ہدایت کی خودمختار حیثیت کو عملاً ختم کیا جا سکے۔ (جاری)

##############################
https://web.facebook.com/mohammaddin.jauhar.7/posts/953111221747531?comment_tracking=%7B%22tn%22%3A%22O%22%7D
مدرسہ ڈسکورسز کا فکری اور تہذیبی جائزہ محمد دین جوہر (۹) ”جدید“ علم الکلام اور جدید علوم گزارش ہے کہ مذہب اور جدیدیت کے مابین مباحث میں علم الکلام کا ذکر اکثر کیا جاتا ہے۔ کئی حلقوں میں جدید علم الکلام کی تشکیل کی ضرورت اور نئے کلامی منصوبوں کا ذکر بھی ملتا ہے۔ معتزلہ، اشاعرہ وغیرہ کے اکا دکا غیر سیاقی حوالے بھی سامنے آتے رہتے ہیں۔ متجددین اسلامی جدیدیت کی تشکیل، مذہب کو دی جانے والی رنگ برنگی تعبیری لگاموں اور مذہب کے محاصرے کے لیے نظری اور سائنسی علوم کی deployment کو بھی ”جدید علم الکلام“ قرار دیتے ہیں۔ اکثر مخلص اہل مذہب بھی اس شوق میں ہیں کہ موجودہ صورت حال میں ایک نئے علم الکلام کی ضرورت ہے، اور ان کی طرف سے جو نئی تعبیرات سامنے آتی ہیں وہ مسائل کو سمجھنے میں نہ صرف یہ کہ معاون نہیں ہوتیں بلکہ خلجان ذہنی میں اضافہ کرتی ہیں۔ ”جدید“ علم الکلام کی بات کرتے ہوئے ہمیں اپنی مطلق علمی زبوں حالی کو بھی پیش نظر رکھنا چاہیے کہ  اگر کسی ٹھیٹھ علمی معیار پر مذہب کا دفاع کیا جائے تو تعلیم یافتہ مذہبی آدمی کو بھی یہ پتہ نہیں چلتا کہ بات مذہب کے خلاف ہو رہی ہے یا مذہب کے حق میں؟ ایسی صورت حال میں مدرسہ ڈسکورسز نے چند ایک بنیادی باتوں کے ارادی اغماض سے، اور علم الکلام کی مجرد ضرورت کا ادراک کرتے ہوئے نہایت چالاکی سے اس تصور کو appropriate کیا ہے تاکہ داخلی وسائل کو بھی مذہب اور روایت کے خلاف استعمال کیا جا سکے۔ ”جدید“ علم الکلام کی بحث میں مندرجہ ذیل پہلوؤں کو پیش نظر رکھنا ضروری ہے: (۱) کلاسیکل اور جدید علم الکلام کے تہذیبی پس منظر کو نظرانداز کرنا علمی دیانت کے خلاف ہے۔ سیاسی طاقت کی حاضر و موجود صورتِ حال علمی سرگرمی پر لازماً اثرانداز ہوتی ہے۔ کلاسیکل علم الکلام دورِ عروج میں سامنے آنے والے ایک بڑے چیلنج کا جواب (response) تھا۔ دورِ زوال میں شکست خورہ معاشرہ جواب (response) کے امکانات سے خالی ہوتا ہے کیونکہ علم اور عمل کی صرف دو صورتیں، یعنی مداہنت یا مزاحمت ہی ممکن ہوتی ہیں۔  جدید علم الکلام دورِ زوال میں سامنے آنے والی مداہنت ہے، اور شکست کی علمی تشکیل ہے۔ (۲) جدید علم الکلام میں ’تاریخ‘ ایک تعبیری ترکیب ( hermeneutical device) ہے جس کا براہ راست مقصد مذہب اور روایت کو ادھیڑنا ہے، اور زمانی مؤثرات کے تابع کرنا ہے۔  (۳) کلاسیکل علم الکلام مذہب کی روایتی شناخت اور ساخت کو باقی رکھنے کی مستقل اور بھرپور کوشش تھی۔ کلاسیکل علم الکلام، یونانی فلسفیانہ علوم میں مذہب مخالف عناصر کا بہت گہرا تہذیبی شعور سامنے لایا تھا، مثلاً علم اور وحی کے مابین وحی کی اولیت و حاکمیت، عقل کے مواقف، شعور اور وجود کی فکری نسبتیں، عقیدے کو نظری بنانے کا رد اور اس کے جوابات (responses)، یونانی علوم کی تعبیری تزویرات کا رد، یونانی تہذیب اور اس کے فلسفیانہ علوم کو norm تسلیم کرنے سے انکار وغیرہ۔ جدید علم الکلام تہذیبی سطح پر علمی مکالمے کی بنیادی شرائط ہی سے ناواقف ہے، اور استعماری جدیدیت کے علمی معروفات کو مذہب پر لادتے چلے جانے کا نام ہے۔ مثلاً تاریخیت (historicism) ہی کو لیجیے۔ جدید علم الکلام اس پر کوئی سوال اٹھانے کی حمیت اور سکت نہیں رکھتا، بلکہ یہ اس کے معروفات کو تعبیری عجلت میں مذہب پر وارد کرنے کو ہی علمی سرگرمی خیال کرتا ہے۔   (۴) زوال تہذیبی ادراک کے دھندلانے اور اجتماعی عمل کے غیرنتیجہ خیز ہونے کی حالت ہے، یعنی زوال اجتماعی شعور اور اجتماعی عمل کی ایک خاص صورت حال کا نام ہے، اور جو ناگزیر طور پر شکست میں ظاہر ہوتی ہے۔ زوال بیک آن تاریخ کا سیاسی کھلونا بننے اور اپنے بنیادی متون کو تعبیری بازیچہ بنانے کی حالت ہے۔  ایسی تہذیبی فضا میں شعور ایک نابینا کی طرح غیر تہذیب سے عینیت کا راستہ ٹٹولتا ہے، اور اجتماعی عمل تطبیق کی ڈگمگاہٹ اختیار کرتا ہے۔ ہماری گزشتہ دو سو سالہ تاریخ کے یہ بنیادی مظاہر ہیں۔ جدید علم الکلام کی علمی منہج عینیت کی شرط پر تشکیل پائی ہے اور عملی منہج تطبیق کے اصول پر۔ مدرسہ ڈسکورسز اسی صورت حال کی formalization ہے۔ جدید علم الکلام کی کل رسومیات عینیت اور تطبیق ہے۔  (۵) ہمارے ہاں احیا اور نشاۃ الثانیہ وغیرہ کی تمام تر لغویات تہذیبی شکست کے عدم ادراک سے پیدا ہوئی ہیں۔ شکست کا تہذیبی ادراک مزاحمت پیدا کرتا ہے۔ دور زوال میں ہمارے ہاں تاریخ کا ادراک صرف ”عروج کے کھو جانے“ کی صورت میں سامنے آیا ہے۔ ہم کہتے ہیں کہ ”عروج چلا گیا“، ہم یہ نہیں کہتے کہ ”شکست ہو گئی“۔ ہمارے ہاں ”عروج کے خاتمے“ کا معنی ”تہذیبی شکست“ نہیں ہے۔ اس کھوٹے ادراک سے ایک تہذیبی ناسٹیلجیا (nostalgia) پیدا ہوا جس نے ہمارے شعور و عمل کو اپنی لپیٹ میں لے لیا اور ہم جلد ہی احیا و نشاۃ الثانیہ کی لغویات کے طومار میں ڈوب گئے۔ تہذیبی ناسٹیلجیا جمالیاتی تخیل کے اظہار کا جائز دائرہ ہے، لیکن یہ کسی علمی تشکیل کی بنیاد نہیں بن سکتا۔ ہمارے متداول علوم کے جعلی ہونے کی سب سے بڑی دلیل ہی یہ ہے کہ وہ اس ناسٹیلجیا سے پیدا ہوئے ہیں، اور تاریخ کو دیکھنے کی آنکھوں سے ہی محروم ہیں۔ ہمارے اختلال کی اس سے بڑی کوئی مثال نہیں ہو سکتی کہ تہذیبی ناسٹیلجیا کے جمالیاتی مظاہر کو قابل مذمت سمجھتے ہیں، اور ان احوال میں پیداشدہ ہفواتِ علم پر فخر کرتے ہیں۔  شکست کا تہذیبی ادراک حمیتِ شعور اور مزاحمتِ عمل کو باقی رکھتا ہے۔ جدید علم الکلام اسی ناسٹیلجیا کا اظہار ہے اور علمی فریب کاری سے زیادہ کوئی حیثیت نہیں رکھتا۔ شکست کا سامنا کرنے کا مذہبی اصول جہاد ہے، جسے علم اور عمل میں ایک ایسی تہذیبی مزاحمت کے طور پر سامنے لانے کی ضرورت ہے جس میں معاشرہ اور حکومت دونوں ایک ساتھ شریک ہوں۔   (۶) متجددین اور اسلامی جدیدیت کی منہجِ علم نے استشراق سے بھرپور فائدہ اٹھایا ہے۔ دنیا کی کوئی علمی روایت داخلی تضادات سے خالی نہیں ہوتی، اور یہ کبھی اساسی نہیں ہوتے۔ یعنی جدلیات علم اور فکر میں جاری ہوتی ہے، ہدایت/اساسی ورلڈ ویو میں نہیں۔ تہذیب اور روایت کی داخلی جدلیات کا اصلی مقصود متفق علیہ ہدایت/ورلڈ ویو کو علم میں سامنے لانا ہوتا ہے۔  استشراق نے اسلامی تہذیب کی داخلی علمی اور نظری جدلیات کو ہدایت تک توسیع دینے کا کام کیا ہے، اور اسلامی جدیدیت نے اسی علمی اصول اور منہج کو اختیار کیا ہے۔  اسلامی جدیدیت نظری علم کی جدلیات کو ہدایت تک پھیلا کر اس میں نقب لگانے کا کام کرتی ہے، اور اس وقت بیسیوں اہل علم  اسی کام میں جتے ہوئے ہیں۔ ”جدید علم الکلام“ استشراق کے بدترین چربے کے علاوہ کچھ نہیں۔ (۷) ہمارے نزدیک جدیدیت یا مغرب کی درست تفہیم ایک جائز اور ضروری تہذیبی مقصد ہے، اور اس میں جدیدیت یا مغرب کی ’حقیقت‘ اور ’واقعیت‘ دونوں شامل ہیں۔ یہ ایک علمی مقصد ہے جو عمل کے لیے یقینی مضمرات رکھتا ہے، اور شعور کی حریت کے بغیر ناقابل حصول ہے۔ اس علمی کوشش کے ذرائع و آلات (tools) معروف ہیں اور بآسانی دستیاب ہیں، اور جو فراہم نہیں ہیں انہیں تشکیل دیا جا سکتا ہے۔ اس عمل میں مغرب یا جدیدیت سے غلط باتیں منسوب کرنا حصولِ مقصد میں رکاوٹ اور نہایت قابل مذمت ہے۔ یہ اپروچ خود ہمارے لیے مہلک ہے، اور مغرب کے غلبے اور مذہب کے خاتمے کو ایک امر واقعہ بنا دیتی ہے۔   یہ واضح رہے کہ جدیدیت شعور میں ارادی ہے، اور عمل میں تقدیری ہے۔ اور جدیدیت کو دیکھنے کے مذہبی تناظر دو ہیں: ایمان اور عمل صالح۔ جدیدیت کے حق و باطل ہونے کا فیصلہ ایمانی تناظر سے مشروط ہے۔ جب ہم یہ کہتے ہیں کہ جدیدیت اپنے کل اور جزو میں باطل ہے تو اس سے مراد یہ ہے کہ ایمانی تناظر میں جدیدیت کا اساسی ورلڈ ویو قطعی باطل ہے۔ اور جزو میں باطل ہونے کا مطلب یہ ہے کہ جدیدیت عمل کی ایک غیرمعمولی تقویم کی حامل ہے، لیکن وہ قطعی عمل صالح نہیں ہے۔ اس میں کچھ شک نہیں کہ ہمارے احباب فوراً مغربی معاشرے میں خیر کے مظاہر کی ہچکیانہ دلیل لائیں گے۔ یہ محض التباس ہے کیونکہ وہ اس ’عمل خیر‘ کی وجودیات سے بےخبر ہیں۔ عصر حاضر میں عمل صالح کی بازیافت جدیدیت کے تقدیری پہلوؤں کی تنقیح کیے بغیر ممکن نہیں ہے۔ یہ ایک تفصیل طلب موضوع ہے، اور اس پر گفتگو کا یہ محل نہیں۔ اس میں کچھ شک نہیں کہ ہم نے علم و عمل کا جو توشہ عصر حاضر کے سامنے پیش کیا ہے، وہ محض شرمناک ہے۔ اقبالؒ نے شاید ایسے ہی کسی لمحے کی برافروختگی میں فرمایا ہو گا: زمانہ اپنے حوادث چھپا نہیں سکتا تیرا حجاب ہے قلب و نظر کی ناپاکی نوٹ:  افسوس کہ بوجوہ مدرسہ ڈسکورسز کے کئی اہم پہلوؤں پر گفتگو نہ کر سکا۔ اس میں بہت اہم مدرسہ ڈسکورسز کی ہینڈ بک میں دیے گئے ’دیسی‘ اور ’غیردیسی‘ شرکا کے تاثرات کا تجزیہ ہے۔ دیانتدارانہ متنی تجزیہ اس میں آباد جہانِ معنی کو کھول سکتا ہے۔ یہ تاثرات علمی سرگرمی میں اکثر کارفرما dissonance of perceptions کو سمجھنے کا وقیع ذریعہ ہیں۔ پھر تاریخیت کو ایک تعبیری ترکیب (hermeneutical  device) کے طور جس طرح مدرسہ ڈسکورسز میں سامنے لایا گیا ہے، اس کا تجزیہ وقت کی ضرورت ہے۔ ہمارے متجددین نہایت نادان اور ادرک کی ایک گانٹھ کے پنساری ہیں۔ اصل پنساری ڈاکٹر فضل الرحمٰن ہیں، اور وہ ہمارے متجددین کی مانند جعلساز نہیں ہیں۔ ڈاکٹر فضل الرحمٰن کے فکری منصوبے کے طور پر مدرسہ ڈسکورسز کا تجزیہ تفصیل سے ضروری ہے۔ مزید یہ کہ مدرسہ ڈسکورسز روایت کے جس تصور پر کھڑا ہے اس کا تجزیہ اپنی جگہ اہم ہے۔ مجھے امید ہے کہ اہل علم ان اہم علمی پہلوؤں کی طرف ضرور التفات فرمائیں گے۔  و اللہ اعلم بالصواب ۔۔۔

##############################
https://web.facebook.com/mohammaddin.jauhar.7/posts/962211044170882
محمود غزنوی تاریخ کا مظلوم ترین کردار۔ سوانحی و تاریخی بیانئیے اور رزمیئے۔تحریر: محمد عبدہ دہلی یونیورسٹی کی پروفیسر رومیلا تھاپر نے اپنی کتاب "سومناتھ: تاریخ کی بہت سی آوازیں (Somantha: the many voices of history)" میں محمود غزنوی کے مشہور سومنات حملے اور اس کے نتیجے میں پیدا ہونے والی غلط فہمیوں پر تفصیل سے بحث کی ہے۔ اس نے سومناتھ مندر پر نویں صدی سے اٹھارویں صدی تک سنسکرت گجراتی ہندی فارسی تمام زبانوں کے پرانے مخطوطے اور 1951 میں سومناتھ کی تیسری کھدائی سے ملنے والے نوادرات پر سیر حاصل بحث کی ہے۔ خاص کر گیارہویں اور بارہویں صدی کے ہندو شاعروں کی شاعری اور کچھ سفرناموں کا خاص زکر کیا ہے۔ ان کتبات میں میں سے کچھ تو محمود غزنوی کے حملے سے بھی پہلے کے ہیں۔ رومیلا تھاپر نے سینکڑوں کتابوں‘ مقالوں اور قدیم سنگی کتبوں کے حوالے سے یہ حقیقت دریافت کی ہے کہ سومناتھ جو سومناتھ پٹن ، سوم شاور پٹن اور دیو پٹن کے نام سے بھی مشہور تھا۔ کبھی بھی محمود نے برباد نہ کیا۔ تھاپر کا کہنا ہے کہ ان زمانوں میں بڑے اور اہم مندروں کی جاگیریں ہوتی تھیں اور انکے اندر نذرانوں کی صورت میں جمع شدہ بے پناہ دولت ہوتی تھی۔ یہاں تک کہ جب کوئی ہندو راجہ بھی ان خطوں میں یلغار کرتا تو وہ بھی ان مندروں کو لوٹتا تھا اور اکثر اپنی فتح کی نشانی کے طورپر وہاں ایستادہ بت اپنے ساتھ لے جاتا تھا تو محمود نے بھی وہی کچھ کیا جو اس سے پیشتر ہندو راجے کرتے آئے تھے۔ لیکن سب کچھ ویسا نہیں ہوا جیسا آج بیان کیا جارہا ہے۔ اس عہد کے کسی مخطوطے یا دریافت ہونے والے پتھر پر یہ نقش نہیں ہے کہ محمود کے حملے کے بعد سومنات اجڑ گیا بلکہ یہ درج ہے کہ اس کی یلغار کے بعد سومنات بدستور آباد رہا اور وہاں پرستش ہوتی رہی۔ رومیلا تھاپر کی تحقیق کے مطابق یہ انگریز حکمران تھے جنہوں نے ’’ تقسیم کرو اور حکومت کرو‘‘ کی حکمت عملی کے تحت اس نظریئے کو فروغ دیا خاص طور پر1857 کی جنگ آزادی کے بعد جس میں مسلمان اور ہندو یکساں طورپر شامل تھے اور یہ ہندوؤں کیلے خاص تھا کہ دیکھو مسلمان تم پر کیسے کیسے ظلم ڈھاتے رہے ہیں۔ انہوں نے سومنات کو برباد کر دیا جب کہ ہم تمہاری عبادت گاہوں کی تعظیم کرتے ہیں۔ اس مہم کا آغاز گورنر جنرل لارڈ ایلن برو(Ellen brough) کی برطانوی پارلیمنٹ کی 1843 کی اس بحث سے ہوتا ہے جسے(The proclamation of gates) یعنی دروازوں کی برآمدگی کے نام سے یاد کیا جاتا ہے۔ دنیا کی کسی بھی کتاب اور زبان میں 1857 سے پہلے محمود غزنوی بطور لٹیرا کا زکر نہیں ملتا۔ وائسرائے ہند The Viscount Earl canning 1858-1862 Charles John نے جنگ آزادی کے بعد محمود بطور لٹیرا کا بھرپور پرچار کیا۔ اس نے برطانوی پارلیمنٹ میں ایک تقریر میں اس بات کا زکر کیا جسے پارلیمنٹ نے بھاری اکثریت سے منظور کرکے پورے ہندستان میں پھیلایا۔ اور برطانوی و ہندستان کے انگریزی اخبارات نے اس پر مسلسل لکھنا شروع کیا۔ تھاپر کا کہنا ہے کہ اب بھی لوک گیتوں میں محمود غزنوی کے گن گائے جاتے ہیں۔ سومنات کے فقیر اور سادھو محمود غزنوی کو ایک داستانوی ہیرو گردانتے ہیں۔ اگر وہ محض ایک لٹیرا ہوتا‘ مندروں کا دشمن ہوتا تو ہندو لوک گیتوں میں اس کی توصیف کیوں کی جاتی۔ بعدازاں ہم نے بھی انگریزوں کے تخلیق کردہ اس نظریئے کو آنکھیں بند کر کے قبول کرلیا۔ تھاپر نے یہ بھی لکھا ہے کہ سومنات کے علاقے میں بے شمار مسلمان تاجرآباد تھے جو گھوڑوں کا بیوپار کرتے تھے۔ ان میں عرب بھی شامل تھے جنہوں نے مقامی عورتوں سے شادی کرکے ہندوستانی تہدیب کو اپنا لیا تھا۔ مارکوپولو نے بھی اپنے سفر نامے میں سومنات اور گجرات کے علاقے کے بیوپاریوں کا ذکر کیا ہے‘ جو ایران سے گھوڑے لاکر ہندوستان میں فروخت کرتے تھے۔ یہ بیوپاری باہر سے گھوڑے‘ شراب اور دھاتیں درآمد کرتے تھے اور ہندوستان کے کپڑے‘ مصالحے‘ جواہرات‘ لکڑی اور تلواریں برآمد کرتے تھے۔ سومنات کا علاقہ تجارت کا ایک اہم مرکز تھا۔ تھاپر کی تحقیق کا ایک پہلو یہ بھی ہے کہ کوہستان نمک میں جو مندر تھے وہ بہت غریب تھے‘ دولت صرف تھانیسر‘ ملتان اور سومنات کے مندروں میں تھی‘ ان مندروں سے حاصل ہونے والی دولت سے محمود کی فوج کی تنخواہیں دی جاتی تھیں اور ان میں سے بیشتر ہندو ہوتے تھے اور ان مندروں پر حملہ کرنے والوں میں شامل ہوتے تھے‘ ہندوستان میں جتنے بھی فوجی بھرتی کئے جاتے تھے ان کا کمانڈر بھی ہندوستانی ہوتا تھا جس کو سپہ سالار ہندوان کہا جاتا تھا اور وہ محمود کا وفادار ہوتا تھا۔ محمود غزنوی کے دور کے دریافت شدہ کتبات جو جنرل آف ایشیاٹک سوسائٹی بنگال ، ایپی گرافیا انڈیکا اور انڈین اینٹی کواری میں شائع ہوچکے ہیں۔ محمود غزنوی نے 1026 میں سومناتھ پر حملہ کیا تھا اس کے 12 سال بعد 1038 میں گوا کے مقامی راجہ کدمب نے سومناتھ کا شاہی سفر کیا جس پر ایک سفرنامہ بھی لکھا تھا۔ جو سنسکرت زبان میں چھپا ہے۔ اس کے مطابق مندر کو تباہ نہیں کیا گیا بلکہ محمود کی فوجوں نے اسکی بے حرمتی کی تھی۔ اور سومناتھ مندر کی خطے میں سیاسی بالادستی ختم کی تھی۔ اور حملے کے بعد اسے دوبارہ مرمت کرلیا گیا تھا۔ اور مندر کی رونق برقرار رہی۔ گوا سے سومناتھ تک کے سفر کا ایک احوال 1125 کی ایک تحریر میں بھی ملتا ہے۔ اس شاہی سفر میں بادشاہ کا جہاز سمندری طوفان میں تباہ ہوگیا تھا اور ایک عرب بیوپاری نے بادشاہ کی جان بچائی تھی۔ اس مدد کے عوض بادشاہ نے عرب بیوپاری کے پوتے کو ایک علاقہ کا منتظم بنایا اور اسے مسجد بنانے کی اجازت دی تھی۔ بارہویں صدی کے گجراتی چولوکیا خاندان کے راجہ کمارپال کے مطابق راجھستان کا مگران مندر شان و شوکت میں سومناتھ سے کم تر تھا۔ سومناتھ کے قریب منگرال سے ملنے والے بارہویں صدی کے ایک کتبے کے مطابق سومناتھ مندر میں دیوی دیوتاؤں پر چڑھاؤں کی صورت میں بہت مال آتا تھا۔ گیارہویں صدی کی ایک مہارانی نے حکم نامہ جاری کیا تھا کہ سومناتھ مندر آنے والے یاتریوں کے سفر کو ٹیکس فری کیا جائے اور وہ راستے میں دریا پل یا کسی مقامی راجہ کے علاقے سے گزرنے پر کوئی ٹیکس ادا نا کریں۔ بارہویں صدی تک سومناتھ مندر اس قدر امیر ہوچکا تھا کہ سونے چاندی کے انبار لگ چکے تھے۔ چولوکیا بادشاہ کمارپال کے کتبے سے پتہ چلتا ہے اس نے سومناتھ کے تحفظ کیلے ایک گورنر مقرر کیا تھا جس کا کام مندر کی دولت کو مقامی ابہیرا راجاؤں کی ڈکیتی و لوٹ مار سے بچانا تھا۔ کمار پال نے بھاؤ براہسپتی کو 1169 میں سومناتھ کا گند یعنی راہب اعلی مقرر کیا تھا۔ اس راہب اعلی کی اہم زمہ داری مندر کو آباد رکھنا اور ویران ہونے سے بچانا تھا کیونکہ محمود غزنوی کے بعد مندر خستہ حال ہوچکا تھا جس کا تعلق حملے سے نہیں بلکہ خستہ حالی کی ایک وجہ کل یگ یعنی بیوپاریوں کی جانب سے مندر کی مالی سرپرستی چھوڑ دینا تھا۔ دوسرا مندر کی عمارت بہت زیادہ پرانے ڈھنگ کی تھیں جن کا کوئی پرسان حال نا تھا۔ تیسری وجہ مندر سمندر کے بہت قریب ہونے کی بنا پر سمندری لہریں اور نمی عمارت کو نقصان پہنچاتی تھی۔ اس کے کچھ سال بعد 1216 میں اس وقت کا چولوکیا بادشاہ سومناتھ مندر کو مالوہ کے ہندو راجاؤں کی لوٹ مار سے بچاتا رہا تھا۔ بھدر کالی کے کتبے کے مطابق بھوبر ہسپتی کا دعوی ہے کہ وہ ہے جس نے کمارپال کو تیار کیا تھا کہ وہ مندر کو دوبارہ تعمیر کرے۔ اس کا کہنا ہے کہ اصل مندر سونے کا بنا ہوا تھا جس کو بعد میں سونا ہٹا کر چاندی کے مندر میں بدل دیا گیا اور آخر میں چاندی ہٹا کر پتھروں کا مندر بنادیا گیا۔ مندر کی آمدنی اور بارے راہبوں کے معاوضے بڑھانے کیلے برہمپوری گاؤں کے محصولات کا استعمال کیا گیا تھا۔ اتنے زیادہ تاریخی سنسکرت پراکرت اور جینی کتبات میں محمود غزنوی کے حملے کا زکر نا ہونا حیران کن ہے۔ ان میں اگر کچھ لکھا گیا ہے تو اتنا کہ مندر خستہ ہوگئے ہیں انکی تعمیر ضروری ہے اور مندر کے بتوں کے توڑنے کا جو زکر آیا ہے وہ سب مقامی ہندو راجاؤں کے بارے ہیں جو دولت لوٹنے کیلے سومناتھ مندر پر حملے کرتے تھے۔ محمود غزنوی کے حملے اگر اتنے ہی سنگین جزبات کو زخمی کردینے والے اور ناقابل برداشت ہوتے جیسے کہ اب دعوے کیے جاتے ہیں۔ تو حملوں کے دوسو برس بیت جانے کے بعد ان کو اس طرح نا بھلا دیا جاتا کہ کسی کتبے میں محمود غزنوی کی طرف سے مندر کی تباہی اور لوٹ مار کا زکر نہیں ملتا۔ اگر زکر ہے تو صرف اتنا کہ محمود واپس جاتے ہوئے سومناتھ پٹن میں ایک مختصر فوج چھوڑ کر دب شالم کو اپنا گورنر قائم کرگیا تھا۔ محمود غزنوی کے ایک معاصر شاعر دھن پال جو مالوہ کے بھوج دربار کا شاعر تھا نے اپنی شاعری نے محمود کی گجرات پر مہم کا زکر کیا ہے۔ محمود راجستھان کے ستیہ پور کے مقام پر جین مندر میں مہاویر مجسمے کو توڑنے میں ناکام رہا جبکہ سومناتھ کے بڑے بت کو توڑا ضرور مگر مندر کو تباہ اور مال کی لوٹ مار نہیں کی۔ اسی طرح پربھار سوری نے بھی لکھا ہے کہ محمود کے ہاتھی مہاویر مجسمے کو نہیں توڑ سکے تھے۔ حتی کہ کشمیر کا مشہور شاعر بلہانا جو محمود کے 50 سال بعد 1076 میں سومناتھ آیا۔ گجرات کے چولوکیا دربار میں رہا۔ ایک ناٹک کرن سندری بھی لکھا۔ گجرات کے لوگوں کے تفصیلی حالات لکھے اور محمود غزنوی کے ملتان میں اسماعیلی شیعوں پر حملہ کا تفصیلی زکر کیا ہے مگر محمود غزنوی کے سومناتھ حملے کا کوئی زکر نہیں کیا۔ یہ ایک بڑی حیران کن بات نظر آتی ہے۔ محمود غزنوی کے سومنات حملے بارے جو وجوہات منسوب کی جاتی ہیں۔ گجرات میں غزنوی کے ہم عصر اور دوسو سال بعد تک مصنفوں و شعراء نے سومناتھ کی محمود کے ہاتھوں تباہی اور دولت کی لوٹ مار کا زکر تک نہیں کیا۔ آج جتنی شدت سے محمود غزنوی کو لٹیرا ثابت کیا جاتا ہے اگر یہ اتنا بڑا اور اہم واقعہ ہوتاتو اس دور میں کتابیں بھر دی جاتی۔ تاریخ یہ ثابت کرتی ہے کہ سومناتھ کا حملہ بھی باقی دوسرے حملوں جیسے جواز اور نتائج رکھتا تھا۔ اور صدیوں تک محمود کو لٹیرا کی بجائے اچھے الفاظ میں یاد رکھا گیا۔ حقیقتاً یہ انگریز ہی تھے جنہوں نے اس سازشی تھیوری کا آغاز کیا۔ اور ہندوؤں میں نفرت کے بیج بوئے۔ پھر کچھ اپنے بھی اس رو میں بہک گئے۔ ہم نے اپنی نابینائی میں اس عظیم علم دوست فاتح محمود غزنوی کو صرف بت شکن اور لٹیرے کے درجے پر فائز کرکے اس کی قامت مختصر کردی ہے جو بقول ایڈورڈز گبنز مقدونیہ کے سکندراعظم سے بھی عظیم فاتح تھا۔ کتابیات۔ references  سومناتھ۔ رومیلا تھاپر  بھدر کالی کتبہ ص 193  کاٹھیا وار کا کتبہ۔ بی ڈی ایس کالکر  دیو پتن پر شاستی۔  ایپی گرافیکا انڈیکا (بشکریہ فیس بک گروپ رائٹڑز کیفے)

##############################
https://web.facebook.com/mohammaddin.jauhar.7/posts/958256147899705
حرف حرف روشن انٹرویو!

##############################
https://web.facebook.com/mohammaddin.jauhar.7/posts/966329990425654
ہم بھی تو پڑے ہیں راہوں میں! 😊

##############################
https://web.facebook.com/mohammaddin.jauhar.7/posts/978578839200769
امن مارچ کے لیے سیّاں ابھی نہیں کہِن آصف انظار ندوی  پوری دنیا میں مسلمانوں کا لگاتار قتل عام ہورہاہے ہندوستانی مسلمانوں کا بھی عرصۂ حیات تنگ سے تنگ تر ہوتا جا رہا ہے ۔۔کشمیر پچھلے پچاس دنوں سے خون میں لت پت ہے،  جمعیت کے غلام ٹھیکیداروں نے کوئی امن مارچ نہیں نکالا بلکہ ظلم کے گود میں بیٹھ کر چوسنی کے مزے لے رہے ہیں یہی جمعیت تھی جب ۔ فرانسیسی میگزین۔چارلی ہیبڈو نے حضرت محمد صلی اللہ علیہ وسلم کے خاکے شائع کئے اور جذبات سے مغلوب چند لوگوں نے وہاں حملہ کردیا۔۔۔۔  تو جمیعت اس حملے سے اتنی غمزدہ تھی کے ہندوستان بھر کے سو سے زیادہ شہروں میں امن مارچ نکالا۔۔۔کیونکہ عالمی اٹھائی گیروں کا اشارہ اور فنڈ تھا مگر مجال ہے جو کشمیریوں کے درد کو محسوس کیا ہو چارلی ایبڈو پر حملے سے جمیعت کا دل رنجیدہ ہو گیا ہوناچاہیے کہ وہ ماورائے عدالت ایکشن تھا۔۔۔ تو کیا عراق شام فلسطین مصر لیبیا تیونس صو مالیہ افغانستان،داغستان چیچنیا سوڈان اور جانے کہاں کہاں عالمی طاقتیں کس کس طرح سے حملے کررہی ہے کیا وہ جائز ہیں اور صرف ثابت شدہ مجرموں پر ہیں یا کہ صرف معصوم بچوں اور بےگناہ عوام کا قتل عام ہے۔۔۔۔۔۔مگر مجال ہے جو کبھی قنوت نازلہ کی ہی اپیل کی ہو احتجاجی مظاہرے اور امن کانفرنس کو تو دور ہی رکھیں منہ بھر بھر کر دینی جماعت ہونے کا دعویٰ کرتے ہیں اور کرتب سیاسی بازیگری کے دکھاتے ہیں، بہت بلند فضا میں تیری پتنگ سہی مگر یہ سوچ کبھی ڈور کس کے ہاتھ میں ہے

##############################
https://web.facebook.com/mohammaddin.jauhar.7/posts/983128672079119
کیا عالمی امن ممکن ہے؟ اوسولڈ اسپینگلر [نوٹ ۱: ذیل میں اوسولڈ اسپینگلر کے ایک شذرے کا ترجمہ دیا جا رہا ہے جو جنگ عظیم دوم سے تین چار سال قبل کے حالات میں تحریر کیا گیا تھا۔ یہ ”کیا عالمی امن ممکن ہے؟“ کے موضوع پر ایک امریکی رائے شماری میں تاربرقی کے ذریعے دیا گیا اسپینگلر کا جواب ہے جو ”کازموپولیٹن“ جریدے میں جنوری سنہ ۱۹۳۶ء میں شائع ہوا تھا۔ یہ شذرہ جنگ کی طرف لڑھکتے آج کے علاقائی اور بین الاقوامی حالات کو سمجھنے میں معاون ہو سکتا ہے۔ نوٹ ۲: ہمارے ہاں جنگ اور امن کے مسائل کو عموماً تین تناظروں میں زیر بحث لایا جاتا ہے۔ اول، اخلاقیات کے تناظر میں۔ طاقت اور سرمائے کی حرکیات کو اخلاقی تناظر میں دیکھنے والا ذہن تاریخی ادراک اور بصیرت سے خالی ذہن کا نام ہے۔ سیاسی تصورات کا ایک لازمی پہلو ان کی تاریخی جہت ہے، اور انہیں اخلاقیات سے متعلق کرنے سے یہ جعلسازی کی واردات بن جاتے ہیں۔   اخلاقیات جنگ اور امن کے مسائل کو زیر بحث لانے کے لیے قطعی غیر متعلق ہے کیونکہ طاقت اور سرمائے کے رشتے اخلاقیات کے دائرے سے باہر ہوتے ہیں۔ سیاسی طاقت اخلاقی اقدار کی محافظ اور پیشتیان تو ہو سکتی ہے، ان کے تابع ہرگز نہیں۔ دوم، ہمارے ہاں جنگ اور امن کو زیر بحث لانے کا دوسرا تناظر قانونی ہے۔ جدید سیکولر قانون ایک فکشن ہے جو طاقت کا زائیدہ اور اسی سے جواز یافتہ ہے۔ جدید سیکولر قانون منشائے طاقت کا اظہار اور اس کا نشانِ رہگزر ہے۔ طاقت کو قانونی تناظر میں زیربحث لانے والا ذہن بھی جعلی اخلاقی ذہن کی ایک قسم ہے، اور اس امر سے بےخبر رہتا ہے کہ بین الاقوامی ماحول میں طاقت کسی قانون کی پیروی نہیں کرتی بلکہ قانون پیدا کرتی ہے۔ یہ تناظر طاقت کی بھینس کے آگے بین بجانے سے زیادہ کچھ نہیں۔ سوم، ہمارے ہاں جنگ و امن پر گفتگو کا تیسرا تناظر پیش گوئیاں، دورِ فتن کی احادیث مبارکہ اور نظریہ ہائے سازش ہیں۔ آئندہ واقعات کے ضمن میں حضور علیہ الصلوۃ و السلام کی پیش خبری ایمانیات کا جزو ہے، اساسِ عمل نہیں ہے جو شریعت ہے۔ گزارش ہے کہ جنگ و امن کے مسائل کو حق و باطل کے تناظر میں ہی زیر بحث لایا جا سکتا ہے، اور طاقت کے قیام کے بعد احکامِ شریعت اس کے وظیفۂ فرمانروائی میں اہم ہو جاتے ہیں۔ اقبالؒ نے بہت خوب کہا تھا کہ فطرت (جس میں تاریخ بھی شامل ہے) جلترنگ نہیں ہے، لہو رنگ ہے۔ ایسی دنیا میں امن کی واحد ضمانت سیاسی و عسکری قوت ہے وعظ و نصیحت یا قانون دانی نہیں ہے۔ امن کے لیے بلکنا اور جنگ کے لیے للکارنا دونوں غیر تہذیبی رویے ہیں اور تہذیبی رویہ صرف یہ ہے کہ دستیاب وسائل میں جنگ کے لیے ہر لمحہ تیار رہا جائے اور یہی قوموں کے بقا کی ضمانت ہے۔ تاریخ میں جنگ کا اچانک نمودار ہونا اور کسی معاشرے کے لیے زندگی اور موت کا مسئلہ بن جانا ایک امر عام ہے۔ یہ بات کہ پوری قوت سے جنگ کے لیے تیار رہا جائے حساب کتاب کی بات یقیناً ہے لیکن اصلاً یہ انسانی حمیت، قومی ہوشمندی اور معاشرے کے ارادۂ بقا کا اظہار ہے۔ جس طرح فرد کسی وقت بھی علالت کے حادثے کا شکار ہو سکتا ہے، اسی طرح کوئی معاشرہ کسی وقت بھی جنگ کی صورتحال سے دوچار ہو سکتا ہے۔  مسلمان اہلِ علم نے دور زوال میں ایک ایسے نابودی مشغلے کا آغاز کیا جو ہماری موجودہ تاریخی اور سیاسی صورت حال کا براہ راست ذمہ دار ہے۔ انہوں نے مکمل طور پر معلوم دین کی غلامانہ اور نامعلوم تفہیمات ”دریافت“ کرنے کی کوشش کی تاکہ اسے غالب تہذیب کے ہر استعماری آسن سے تطبیق دی جا سکے اور باطل فکر کے ہر پرتو سے عینیت پیدا کی جا سکے۔ واضح ایمانی اور شرعی اقدار کو ترک کر کے تعبیرات کے اب تک جاری کھلواڑ سے جو ملبہ برآمد ہوا اس میں سے کچھ یہ تھا ”اسلام امن کا مذہب ہے“۔ بہت سے خزف ریزے اور بھی ہیں، جن کا ذکر فی الوقت ضروری نہیں۔ دستیاب وسائل میں پوری قوت سے آمادۂ جنگ رہنا مسلم معاشرے کا دینی اور تہذیبی حال ہے، اور یہ دینی مطالبہ اس لیے ہے کہ ہر معاشرے کی طرح ہمیں جو فطرت درپیش ہے وہ لہو رنگ ہے، جو تاریخ حائل ہے وہ خون آشام ہے۔  ذیل میں اوسولڈ اسپینگلر نے جنگ اور امن کے بارے میں جن خیالات کا اظہار کیا ہے وہ ہمارے موجودہ قومی، علاقائی اور بین الاقوامی حالات میں قابلِ لحاظ اور غور طلب ہیں۔] ۔۔ اس سوال کا جواب کہ آیا ’عالمی امن کبھی ممکن ہو سکے گا؟‘ کوئی ایسا شخص ہی دے سکتا ہے جو عالمی تاریخ سے واقف ہو۔ اور عالمی تاریخ سے واقف ہونے کا مطلب انسانوں کو ویسے جاننا ہے جیسے وہ ہمیشہ سے ہیں اور ہمیشہ رہیں گے۔ لوگوں کی اکثریت اس عظیم فرق کو کبھی نہیں سمجھ پائے گی جو مستقبل کی تاریخ کو ’جیسے وہ ہو گی‘، اور ’جیسے کوئی چاہتا ہے کہ وہ ہو‘ کے طور پر دیکھنے میں ہے۔ امن ایک آرزو ہے، اور جنگ ایک حقیقت ہے، اور تاریخِ انسانی آرزؤں اور آدرشوں کو کبھی خاطر میں نہیں لاتی۔  زندگی ایک جدوجہد ہے جو اشجار، بہائم اور انسانوں کو شامل ہے۔ یہ افراد، سماجی طبقات، عامۃ الناس، اور اقوام کے مابین جدوجہد ہے جو معاشی، سماجی، سیاسی اور عسکری مسابقت کی صورت اختیار کر سکتی ہے۔ یہ ایسی طاقت کی جدوجہد ہے جس میں اپنی قوتِ ارادی کو غالب کر دیا جائے،  اپنے فائدے سے تمتع کیا جائے، یا اپنے عدل یا وجوب کے تصور کو آگے  بڑھایا جا سکے۔ جب دوسرے ذرائع ناکام ہو جائیں گے، تو بار بار انتہائی ذریعے یعنی تشدد کو اپنایا جائے گا۔ ایک فرد جو تشدد کو کام میں لائے، اسے ایک مجرم کہا جا سکتا ہے، اور ایک طبقے کو انقلابی یا غدار، اور ایک قوم کو خون کی پیاسی کہا جا سکتا ہے۔ لیکن اس سے زمینی حقائق پر کوئی فرق نہیں پڑتا۔ جدید عالمی اشتراکیت اپنی جنگوں کو ”بغاوتیں/خروج“ قرار دیتی ہے، اور عالمی استعمار اپنی جنگوں کو ”اقوام غیر کی امن کاری“ قرار دیتا ہے۔ اور اگر دنیا ایک متحدہ ریاست کے طور پر قائم ہو تو اسی قیاس پر جنگوں کو ”بغاوتیں“ قرار دیا جائے گا۔ اور یہاں یہ امتیازات خالصتاً لفظی ہیں۔  آج کل عالمی امن کی باتیں صرف سفید فام اقوام میں سنائی دیتی ہیں، اور کہیں کثرت سے موجود رنگدار نسلوں میں ایسی کوئی بات نہیں ہوتی۔ یہ امور عامہ کی خطرناک صورت حال ہے۔ جب  مفکرین اور عینیت پسند انفرادی طور پر امن کی بات کرتے ہیں جیسا کہ وہ قدیم سے کرتے چلے آئے ہیں، تو اس کا اثر ہمیشہ معمولی ہوتا ہے۔ لیکن اگر پورے معاشرے اور اقوام امن پسند ہو جائیں تو یہ ان کی کہولت کی علامت ہے۔  مضبوط اور بھری پری نسلیں امن پسند نہیں ہوتیں۔ ایسا موقف اختیار کرنا مستقبل سے دستبردار ہونا ہے، کیونکہ امن پسند آدرش ایک سکونی اور جان لیوا عارضہ ہے جو بقائے حیات کے بنیادی حقائق سے متعارض ہے۔  جب تک انسان ارتقا پذیر ہے، جنگیں ہوتی رہیں گی۔ ہاں اگر سفید فام اقوام جنگ سے اس قدر بیزار ہو جائیں کہ ان کی حکومتیں انہیں جنگ کے لیے نہ ابھار سکیں، تو ارضِ عالم ناگزیر طور پر رنگدار لوگوں کا شکار ہو جائے گی، جیسے سلطنت روما ٹیوٹانیوں کی تاب نہ لا کے فرش راہ بن گئی۔ امن پسندی کا مطلب کٹر غیرامن پسندوں کے سامنے سپرانداز ہونا ہے۔ مؤخر الذکر میں مہم جو، فاتحین اور قیادت آور لوگوں کی شکل میں سفید فام ہمیشہ شامل رہیں گے، اور ہر کامیابی کے ساتھ جن کے پیروکاروں میں اضافہ ہی ہو گا۔ اگر آج ایشیا میں سفید فاموں کے خلاف بغاوت ہو جائے تو بےشمار سفید فام لوگ باغیوں سے محض اس لیے مل جائیں گے کہ وہ پرامن زندگی سے تنگ آئے ہوئے ہیں۔  امن پسندی ہمیشہ ایک آدرش اور جنگ ایک زمینی حقیقت رہے گی۔ اگر سفید فام نسلوں نے تہیہ کر لیا ہے کہ وہ کبھی جنگ نہیں کریں گے، تو رنگدار نسلوں کا عمل مختلف ہو گا، اور وہ دنیا کے حکمران بن جائیں گے۔  محمد دین جوہر ۔۔

##############################
https://web.facebook.com/mohammaddin.jauhar.7/posts/984236728634980
تعلیم کے موضوع پر جناب رضوان الزماں کے چند سوالات پر گفتگو https://www.facebook.com/100889387976061/videos/441559273120612/

##############################
https://web.facebook.com/mohammaddin.jauhar.7/posts/1000787230313263
مولانا فضل الرحمٰن اور ہمارا تہذیبی بحران محمد دین جوہر (۳) دو قومی نظریے پر جو بھی تنقید کی جائے لیکن یہ تاریخ میں ازحد نتیجہ خیز رہا ہے۔ اس کے علاوہ برصغیر کے مسلم معاشرے میں  مذہبی سیاسی نظریات کی بڑی فروانی رہی ہے اور ان کا شجرہ نسب تحریک مجاہدین کے الہامی نظریۂ خلافت سے شروع ہو کر متحدہ قومیت تک پھیلا ہوا ہے۔ یہ تمام تر نظریات برزخی ہیں، یعنی نہ یہ تاریخ سے مخاطب ہیں، اور نہ معاد سے متعلق ہیں، نہ یہ انسانی شعور کی کوئی ضرورت پوری کرتے ہیں اور نہ کسی بامعنی سیاسی عمل کی بنیاد بن سکتے ہیں۔ ان کی اساس میں دین کی کوئی اجتماعی یا سیاسی قدر بھی موجود نہیں، اور نہ یہ کوئی ایسے سیاسی نظریات سامنے لاتے ہیں جو ہماری تہذیبی تقدیر اور دینی ورلڈ ویو سے جائز نسبتیں رکھتے ہوں۔ اپنی برزخی وجودیات کے باعث یہ تمام تر نظریات نہ صرف نابودی (nihilistic) ہیں، بلکہ انسان دشمن اور مسلم معاشرے کے لیے ہلاکت کا باعث ہیں۔ مولانا فضل الرحمٰن اپنے سیاسی عمل سے ان تمامتر نابودی نظریات کو منطقی انجام تک پہنچانے والے ہیں۔ مولانا فضل الرحمن تبدیل شدہ تہذیبی صورت حال میں بعینہٖ وہ کردار ادا کر رہے ہیں جو قیام پاکستان سے قبل مولانا ابوالکلام آزاد نے ادا کیا تھا۔  اس وقت مولانا فضل الرحمن تین طرح کی سیاسی قوتوں کی نمائندگی کر رہے ہیں اور یہ نمائندگی بے یقینی سے عبارت ہے۔  (۱) پاکستان اور تصور پاکستان سے بددل قوتیں، یعنی رد عمل کا شکار قوتیں؛ (۲) پاکستان اور تصور پاکستان کو بہ جبر و اکراہ قبول کرنے والی قوتیں؛ (۳) پاکستان اور تصور پاکستان کو کبھی تسلیم نہ کرنے والی قوتیں۔ غداری اور وفاداری کے تناظر میں اس صورت حال کو زیربحث لانا میری رائے میں ازحد نادانی کی بات ہے کیونکہ یہ اس سے بہت آگے کی چیز ہے۔ برصغیر میں دو قومی نظریے اور اس کے مخالف سیاسی نظریات کے حوالے سے ایک بات یقین سے کہی جا سکتی ہے۔ دو قومی نظریہ برصغیر میں مسلم طاقت کا ایک واضح تصور رکھتا ہے، جبکہ اس کے مخالف نظریات نہ صرف مسلم طاقت کا کوئی واضح یا غیر واضح تصور نہیں رکھتے بلکہ وہ مسلم طاقت کی محض موجودگی ہی کو قبول کرنے کے لیے تیار نہیں۔ اس پہلو سے مذہبی سیاسی تصورات اپنی دو سو سالہ تاریخ رکھتے ہیں، اور تاریخ کے ہر کانٹے کے لمحے میں ان نظریات سے فروع ہونے والا سیاسی عمل مسلم معاشرے پر ایک ضربِ کاری کی حیثیت رکھتا ہے۔ لیکن گزشتہ تاریخ میں ان نظریات کے مؤثر ہونے میں ایک فیصلہ کن عامل مسلم طاقت کا نہ ہونا تھا۔ موجودہ صورت حال اسی تاریخ کی تکرار ہے، لیکن پاکستان میں ایک طاقتور مقتدرہ کی موجودگی میں ان نظریات کی ثمرآوری کا امکان بہت کم ہے، اور یہی بیک وقت امید اور اندیشے کا پہلو ہے۔ امید یہ کہ مولانا فضل الرحمٰن کا سیاسی عمل مکمل طور پر بے ثمر رہے گا، اور اندیشہ یہ کہ اس سیاسی عمل سے فتنے اور جبر کے راستے کھل سکتے ہیں۔   حضرت مولانا کے آزادی مارچ میں بھان متی کی پٹاری واحد اثاث البیت ہے جس سے نظریاتی خلفشار اور قہرمانی کے سوا کچھ باہر نہیں آ سکتا۔ اسی باعث مولانا فضل الرحمٰن کے موجودہ سیاسی عمل کا کوئی وحدانی نظریاتی بیانیہ نہیں ہے۔ ہراول کے رہنماؤں کا بیانیہ transactional اور instrumental ہے اور اس کا براہ راست ہدف موجودہ حکومت ہے۔ دوسرے درجے میں آزادی مارچ کے حامی صحافیوں، دانشوروں اور لبرلسٹوں کا بیانیہ ہے جس میں براہ راست فوج نشانے پر ہے۔ مجھے ملک سے باہر یورپ اور امریکہ کے ”اعلیٰ علمی حلقوں“ میں فروغ یافتہ پاکستان اور فوج دشمن بیانیے میں بہت زیادہ دلچسپی رہتی ہے۔ مولانا فضل الرحمٰن کے حامی صحافیوں اور دانشوروں میں چلنے والے فوج دشمن بیانیے اور غیرملکی فوج دشمن بیانیے میں مماثلتیں محض توارد نہیں ہیں، بلکہ ارادی بھی ہیں اور فطری بھی۔ گزارش ہے کہ کسی بھی جمہوریت میں سول بالا دستی سے بڑی سیاسی قدر کیا ہو سکتی ہے؟ لیکن سول بالا دستی اور فوج دشمنی کو ایک ہی بیانیہ بنا دینا سیاسی نابلوغت سے زیادہ کچھ نہیں۔ سول بالا دستی کے لیے تہذیبی سطح کے ایسے بیانیے کی ضرورت ہوتی ہے جس کے تحت قومی طاقت کے تمام پہلوؤں کی تالیف ممکن ہو سکے۔ یہ اس وقت موضوع نہیں، لیکن مولانا فضل الرحمٰن جس بے سرو پا سیاسی عمل کو سامنے لا رہے ہیں، اور جس طرح کے تماش بین اور متنوع بیانیے اس کو کمک فراہم کر رہے ہیں، اس کے قومی اور تہذیبی امکانات لہو رنگ بھی ہیں، اور موہوم بھی۔ حضرت مولانا ہمارے اہم ترین قومی رہنماؤں میں سے ہیں۔ اللہ تعالیٰ سے دعا ہے کہ وہ ہمارے جملہ قومی رہنماؤں کو درست فیصلوں کی توفیق ارزاں فرمائے جو اس معاشرے اور قوم کے لیے خیر کا باعث ہوں۔  ۔۔۔

##############################
https://web.facebook.com/mohammaddin.jauhar.7/posts/1000786130313373
مولانا فضل الرحمٰن اور ہمارا تہذیبی بحران محمد دین جوہر (۲) نائن الیون کے بعد سے، دو قومی نظریے اور برصغیری مسلم معاشرے میں اس کی مخالفت اور اس پر ردعمل کے حوالے سے صورت حال بہت پیچیدہ ہو گئی ہے۔ اگرچہ  enlightened moderation کے ذریعے اس تہذیبی گرہ کو کھولنے کی کوشش کا مختصر وقفہ بھی آیا لیکن بنیادی حقیقت پر کوئی فرق نہیں پڑا۔ یہی وہ وقت ہے جب بھارت میں ہندوتوا کا عروج شروع ہوتا ہے۔ ہندوتوا سے قبل برصغیر میں ایسی تہذیبی اور سیاسی لوکال ہمیشہ باقی رہی جہاں مسلمان دو قومی نظریے کی مخالفت سے اپنی سیاسی شناخت کا غازہ حاصل کرتے تھے۔ ہندوتوا کا نظریہ، دو قومی نظریے کے حامی اور مخالف مسلمانوں میں کوئی فرق نہیں کرتا۔ وہ فرد، معاشرے اور قوم کے حوالے سے مسلم مذہبی شناخت کو بھارتی جغرافیے کی تحدیدات سے مشروط کرنے پر بضد ہے، جس کا واضح مطلب دین سے دستبرداری ہے۔  ہندوتوا کے عروج نے دو قومی نظریے اور پاکستان مخالف مسلمانوں کے پاؤں تلے کوئی زمین باقی نہیں رہنے دی۔ ان مسلمانوں نے اپنی سیاسی شناخت کو ہمیشہ مذہبی شناخت پر مقدم رکھا۔ ہندوتوا نے ان کی سیاسی شناخت کو جو سیکولرزم کے ساتھ بامعنی تھی بالکل ہی ردی کر دیا۔ اس مخمصے میں اب ان کے لیے اپنی مذہبی شناخت کی طرف واپسی کا بھی کوئی راستہ باقی نہیں رہا، اور سیاسی شناخت سے جو اسلام برآمد ہو رہا ہے وہ جمیعت علمائے ہند کی موجودہ پالیسی سے بالکل واضح ہے۔ بھارت میں دو قومی نظریے کے مخالف مسلمانوں کا واحد ملجا اب صرف مودی جی کے چرنوں میں ہی تلاش کیا جا سکتا ہے۔ اس مخالفت کے انجام کا لازمی اثر پاکستان میں بیانیے کے احوال پر بھی مرتب ہوا۔ اندیشہ یہ ہے کہ سابقہ کمیونسٹوں کی طرح دو قومی نظریے کے مخالف مسلمانوں کا آخری سہارا اب امریکہ ہی ہو گا۔ لیکن مغرب کے ٹرمپ زدہ بیانیوں میں ایسے مسلمانوں کی رسد، طلب سے کہیں زیادہ ہے۔ برصغیر میں دو قومی نظریے کے مخالف مسلمان اب تہذیب کے نئے پناہ گزیں ہیں۔   پاکستان میں اس وقت سیاسی اور ریاستی قوتوں کے حوالے سے ایک پیج کا ذکر اکثر سننے میں آتا ہے۔ غالب امکان یہ ہے کہ وہ پیج دو قومی نظریے کا ہی ہے۔ بھارت میں سیاسی طاقت کی تہذیبی تشکیل ہندوتوا پر منتقل ہو چکی ہے، اور یہ کوئی اتفاق نہیں کہ پاکستان میں بھی مقتدر قوتوں نے دو قومی نظریے یا اس کی نئی تعبیر کے ساتھ اپنی وابستگی کو نمایاں کیا ہے۔ پورے برصغیر میں اب ایسی کوئی تہذیبی لوکال باقی نہیں رہی جہاں دو قومی نظریے کی مخالفت یا اس سے ابہامی وابستگی سیاسی عمل کی بنیاد بن سکے۔ یعنی اب برصغیر میں نظریاتی no man’s land کا خاتمہ ہو گیا ہے۔ برصغیر کے مسلم معاشرے میں نظریاتی برزخ میں مقیم گروہوں کی کثرت چلی آتی ہے، اور طاقت کے عالمی اور علاقائی رجحان سے بھارت اور پاکستان میں ان کی بقا کو خطرہ لاحق ہے۔ اس امر کے ادراک نے پاکستان میں کچھ سیاسی قوتوں کے غضب کو مہمیز کیا ہے۔ مولانا فضل الرحمٰن اسی تہذیبی صورت حال سے نبردآزما ہونے کے لیے ایک ایسے سیاسی عمل کو سامنے لانے کی کوشش کر رہے ہیں جو بے وقت کی راگنی ہے۔  (جاری) ۔۔

##############################
https://web.facebook.com/mohammaddin.jauhar.7/posts/1003344276724225
اگر نام ہی لینا لازم تھا تو ھود بھائی زیادہ اچھا "معیار " ہیں. Mimic man کے حوالے سے.

##############################
https://web.facebook.com/mohammaddin.jauhar.7/posts/1003152826743370
سر مین نے چھ سات روز قبل سبسکرائب کیا ہے آڈیو میں شور بہت ہے ایسی ویڈیو کو پروفیشنل بندے سے ریکارڈ کروانا چاہیئے
