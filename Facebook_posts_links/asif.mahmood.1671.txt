##############################
https://web.facebook.com/asif.mahmood.1671/posts/2237572433031199?comment_tracking=%7B%22tn%22%3A%22O%22%7D
تلہاڑ کے اس طرف یہ اسلام آباد ہے.
##############################
https://web.facebook.com/asif.mahmood.1671/posts/2237489113039531?comment_tracking=%7B%22tn%22%3A%22O%22%7D
مارگلہ کے اس پار، یہ وادی تلہاڑ ہے.
##############################
https://web.facebook.com/asif.mahmood.1671/posts/2246885185433257?comment_tracking=%7B%22tn%22%3A%22O%22%7D
حکومتوں کی غفلت اپنی جگہ لیکن عوام کی جہالت بھی کم نہیں ۔  گلی ، محلے اور چوراہوں کا شاپروں اور پلاسٹک سے بھر نے کا یہ منطقی نتیجہ ہے کہ برسات آنے نکاسی کے راستے بند ہو چکے ہوتے ہیں ۔ نکاسی کے لیے اب حکومتیں کیا  بحر الکاہل کھدوائیں تا کہ عوام کی جہالت آرام سے بہہ جائے؟
##############################
https://web.facebook.com/asif.mahmood.1671/posts/2246769878778121?comment_tracking=%7B%22tn%22%3A%22O%22%7D
حق مانگا تو ضیاء الحق مل گیا. کپتان کو ووٹ دیا وہ " کموتان" بنتا جا رہا ہے. ٹیکس ٹیکس مزید ٹیکس، اور ٹیکس  کیا نصیب پائے ہماری قوم نے (نوٹ : کموتان کا معنی جاننے کے لیے دیکھیے ارطغرل سیزن فائیو 😎)
##############################
https://web.facebook.com/asif.mahmood.1671/posts/2250031848451924?comment_tracking=%7B%22tn%22%3A%22O%22%7D
دن ڈھلا توروٹی اور نان مہنگے ہونے پر نوٹس لے لیا، رات اتری تو پٹرول پانچ روپے مہنگا کر دیا ۔ ظل الہی نے کیا بصیرت پائی ہے
##############################
https://web.facebook.com/asif.mahmood.1671/posts/2250003185121457?comment_tracking=%7B%22tn%22%3A%22O%22%7D
اسحاق ڈار نے پٹرول میں ملاوٹ کر کے اس کی قیمت مصنوعی طور پر کم کی ہوئی تھی. ہم نے خالص پٹرول فراہم کر کے اس کی حقیقی قیمت بحال کرنی ہے. بس آپ نے گھبرانا نہیں. ہاں نچنے نوں دل کرے تو کوئی پابندی نہیں ہے.
##############################
https://web.facebook.com/asif.mahmood.1671/posts/2251844868270622?comment_tracking=%7B%22tn%22%3A%22O%22%7D
ایک زرداری ، نواز شریف پر بھاری آصف محمود  صبح چیئر مین سینیٹ کے خلاف عدم اعتماد پر ووٹنگ تھی اور وہی زیر بحث تھی ۔ جناب سردار خان نیازی کا دعوی تھا آصف زرداری صادق سنجرانی کو ہارنے نہیں دیں گے اور میرا خیال تھا سنجرانی ہار جائیں گے ۔ طے پایا کہ نتاءج آنے دیتے ہیں پھر دیکھ لیتے ہیں کیا ہوتا ہے ۔  اگلے روز ووٹنگ شروع ہوئی تو ہم اکٹھے بیٹھے تھے ۔ ووٹنگ سے پہلے اپوزیشن نے اپنے سینیٹرز کی افرادی قوت شو کی اور 64 اراکین کھڑے ہو گئے تو گویا یہ اس بات کا اعلان تھا کہ صادق سنجرانی ہار گئے ۔ میں نے کہا لیجیے صادق سنجرانی ہار گئے ۔  سردار خان نیازی کہنے لگے : ابھی تو سینیٹرز کھڑے ہیں اور 64 ہیں ، جب ووٹ ڈالنے جائیں گے تو 64نہیں رہیں گے ۔ صادق سنجرانی کی جیت یقینی ہے ۔  یہ اعتماد میرے لیے حیران کن تھا ۔ میں نے کہا اب باقی کیا رہ گیا ہے، نتیجہ آپ کے سامنے ہے انہوں نے کہا پیپلز پارٹی کا موقف غور سے سنا کریں ، انہوں نے کہا ہے حاضری یقینی بنائی جائے اور ووٹ ضرور ڈالا جائے لیکن کس کو ڈالا جائے اس پر خاموشی ہے ۔ پیپلز پارٹی اب بھلے سنجرانی کو ووٹ نہ دے لیکن زرداری اس بات کا اہتمام کر چکے ہیں کہ سنجرانی جیت جائیں ۔  ابھی گفتگو جاری تھی کہ نتیجہ آ گیا اور صادق سنجرانی جیت گئے ۔  جس مہم جوئی کے نتیجے میں میاں نواز شریف سرفراز اور سر بلند ہوں ، زرداری اس مہم جوئی کی کامیابی کی ضمانت نہیں بن سکتے ۔  اور اطلاعات یہ ہیں کہ مولانا فضل الرحمن بھی نواز شریف کے بیانیے کے ساتھ نہیں اپنے بیعانیے کے ساتھ کھڑے ہیں اور شاید اس ضمن میں بہت کچھ ہو چکا ہے ۔  عمران خان کو اب اپوزیشن سے کوئی خطرہ نہیں ۔  عمران خان کو عمران خان سے خطرہ ہے ۔
##############################
https://web.facebook.com/asif.mahmood.1671/posts/2250914248363684?comment_tracking=%7B%22tn%22%3A%22O%22%7D
سینیٹ میں جو ہوا یہ اشرافیہ کا کھیل ہے. حاصل بزنجو جیت جاتے تب بھی دودھ کی نہریں نہیں نکلنی تھیں اور صادق سنجرانی جیت گئے تب بھی شہد کا کوئی چشمہ نہیں پھوٹنے والا. عام آدمی کو اپنے مسائل پر بات کرنی چاہیے. صحت، تعلیم، مہنگی بجلی، مہنگا پٹرول وغیرہ اور وغیرہ. یہ سوال اتنا اہم نہیں کہ کون جیتا. اہم  سوال یہ ہے کہ  اس اجلاس پر عوام کے ٹیکسوں سے کتنے سو لاکھ برباد کیے گئے؟  اہم سوال یہ ہے کہ ان مقدس ایوانوں میں عوام کے مسائل پر کب بات ہو گی؟ سوال یہ ہے کہ کب تک یہ عوام اشرافیہ کے ٹرک کی بتی کے پیچھے بی جمالو بنی رہے گی؟
##############################
https://www.facebook.com/asif.mahmood.1671/posts/2253649971423445?comment_tracking=%7B%22tn%22%3A%22O%22%7D
سینٹ ۔۔ چھاج بولے سو بولے چھلنی کیوں بولے؟ آصف محمود سینٹ میں جو کچھ ہوا ، مجھے شاہد خان اورکزئی یاد آ گئے ۔ یہ بڑی دلچسپ کہانی ہے۔  شاہد اورکزئی صاحب کو لوگ ان کی پیٹیشنز کی وجہ سے جانتے ہیں لیکن ان کی ایک اور وجہ تعارف بھی ہے ۔ مجھے ان کی شخصیت کے اس پہلو کا اس وقت علم ہوا جب وہ خود عدالت تشریف لے گئے اور کہا کہ نواز شریف ان کے پیسے نہیں دے رہے اس لیے عدالت سے درخواست ہے وہ انہیں میاں صاحب سے پیسے لے کر دے۔ میاں صاحب نے شاہد اورکزئی کے کون سے پیسے دبائے ہوئے تھے؟ یہی اصل کہانی ہے۔  یہ 1993ء کے انتخابات کی بات ہے ۔ اس زمانے میں شاہد اورکزئی نواز شریف صاحب کے میڈیا کنسلٹنٹ ہوا کرتے تھے ۔ اس الیکشن میں مسلم لیگ نے 73 نشستوں پر کامیابی حاصل کی تھی اور پیپلز پارٹی نے89 نشستیں جیتی تھیں ۔ تاہم مسلم لیگ ن کو حاصل ہونے والے کل ووٹ پیپلز پارٹی سے زیادہ تھے ۔ مسلم لیگ ن نے پیپلز پارٹی سے قریبا چار لاکھ ووٹ زیادہ لیے تھے اس لیے میاں صاحب کا خیال تھا کہ حکومت بنانا ان کا حق ہے ۔ میاں صاحب نے شاہد اورکزئی کے ذمے لگایا کہ اگر وہ فاٹا کے سات اراکین اسمبلی کی وفاداریاں خرید لیں تو میاں صاحب انہیں ایک کروڑ پچھتر لاکھ روپے دیں گے ۔ شاہد اورکزئی نے میاں صاحب کے حکم پر ہارس ٹریڈنگ شروع کر دی اور ان کا دعوی ہے کہ وہ اس میں کامیاب رہے۔ ۔لیکن پیپلز پارٹی نے دیگر جماعتوں کو ساتھ ملا کر حکومت بنالی ۔ چنانچہ میاں صاحب نے کہا بس اب اس ووٹ کو عزت دی جا سکتی ہے پیسے نہیں دیے جا سکتے ۔  شاہد اورکزئی عدالت چلے گئے اور انہوں نے کہا کہ میں نے نواز شریف کے کہنے پر لوگوں کی وفاداریاں خریدیں ۔ میں نے اپنا کام کر دیا ۔ اب میاں صاحب اپنا کام نہیں کر رہے۔ عدالت میں شاہد اورکزئی نے بتایا کہ میاں نواز شریف نے ان سے ایک کروڑ پچھتر لاکھ کی ڈیل کی تھی لیکن اب تک انہوں نے صرف ایک کروڑ پانچ لاکھ ادا کیے ہیں اور باقی کے ستر لاکھ دینے سے انکار کر رہے ہیں ۔ انہوں نے درخواست کی کہ میاں نواز شریف سے ہارس ٹریڈنگ کے بقایا جات جو کہ ستر لاکھ روپے بنتے ہیں ، لے کر انہیں دیے جائیں ۔ اس کے بعد کیا ہوا ؟ یہ میرے علم میں نہیں ۔ تاہم جتنا واقعہ میں نے یہاں بیان کیا ہے ، یہ ریکارڈ پر ہے ۔  چھانگا مانگا سے لے کر مری تک ، نواز شریف نے ہمیشہ ہی ووٹ کو عزت دی ہے لیکن یہ اپنی نوعیت کا واحد واقعہ ہے جس کی بازگشت عدالت تک پہنچی ۔ اسٹیبلشمنٹ کی سرپرستی میں الیکشن کے الزامات بہت سوں کو دیے جاتے ہیں لیکن اعزاز صرف میاں نواز شریف کو حاصل ہوا کہ اسٹیبلشمنٹ کا بچہ جمورا بن کر اقتدار تک ان کا پہنچنا عدالت کے رو برو ایک حقیقت بن کر سامنے آ گیا ۔ کل سینٹ میں جو کچھ ہوا اس پر سیخ پا ہونے کا حق ایک عام شہری کو تو حاصل ہے کہ مقدس ایوانوں میں بیٹھنے والوں کا ضمیر کیا ہوا ؟ قرارداد پیش ہوئی تو یہ 64 تھے ، ووٹنگ ہوئی تو 50 رہ گئے لیکن یہ آنسو مسلم لیگ ن کیسے بہا رہی ہے؟ کیا اس کی تکلیف یہ ہے کہ جس واردات کے جملہ حقوق کبھی ان کے نام محفوظ ہوتے تھے اسی واردات نے اب ان کے پائوں جلا دیے ہیں ۔ پہلے مگر مچھ کے آنسو ضرب المثل تھے ، اب ن لیگ کے آنسواس مرتبے پر فائز ہو چکے ہیں ۔  ہارس ٹریڈنگ کی آلودگی نواز شریف کے دامن سے لپٹی ہو یا عمران خان کے دامن سے ، ہر دو صورتوں میں یہ ایک آلودگی ہی رہے گی لیکن اس آلودگی کو معاشرے میں متعارف کرانے والی قیادت شریف اگر معصوم سی عفیفہ بن کر دہائی دینے لگے تو یہ رویہ بذات خود مضحکہ خیز حد تک شرمناک رویہ قرار پائے گا ۔ ہارس ٹریڈنگ کے بانی نواز شریف ہیں ۔ کیا کبھی وہ اس نامہ اعمال پر نادم ہوئے؟ اقوال زریں سنا دینا الگ بات ہے ورنہ حقیقت یہ ہے کہ نواز شریف جب جلاوطنی کے بعد واپس تشریف لائے انہوں نے 146 لوٹوں کو ٹکٹ دیا تھا ۔  میاں صاحب ایک تاجر ہیں ، حساب سودو زیاں کے ماہر۔ ان سے منسوب ایک روایت ہے کہ جسے میں نے پیسوں سے خرید نہ لیا ہواس کے سوا میں نے کبھی کسی پر اعتبار نہیں کیا ۔سوال یہ ہے زرداری صاحب اور مولانا فضل الرحمن پر انہوں نے کیسے اعتبار کر لیا ؟ وہ روایتی انداز سے معاملہ فرما چکے ہوں تو الگ بات ہے ورنہ سامنے کی بات ہے کہ جس معرکے میں سرخرو نواز شریف نے ہونا ہو زرداری اس معرکے میں اپنی توانائیاں کیوں جھونکیں گے؟ مولانا فضل الرحمن ہماری سیاست کے زیرک ترین کردار ہیں ۔ وہ اپنے کارکنان کو ایک ایسے معرکے کا ایندھن کیوں بنائیں گے جس میں سارا فائدہ صرف نواز شریف کا ہو؟ نواز شریف کے جس بیانیے کے ساتھ ان کا اپنا خاندان نہیں کھڑا زرداری اور مولانا ان بیانیے کے میمنہ میسرہ پر کیوں کھڑے ہوں گے؟  سیینٹ میں جو کچھ ہوا یہ کسی سینیٹر کی انفرادی واردات نہیں ، کم از کم دو جماعتوں کی حد تک یہ اجتماعی واردات محسوس ہو رہی ہے جو قیا دت کے اشارے پر انجام دی گئی ۔ تاہم مان لیں یہ انفرادی واردات ہے تو اس میں حیرت کیسی؟ آپ نے سینٹ ٹکٹ کون سا تقوی اور کردار دیکھ کر بانٹے تھے کہ اب صدمے کی حالت میں چپ چاپ دیوار سے لگے بیٹھے ہی ۔ سینیٹر طلحہ محمود صاحب کون سے شیخ الحدیث ہیں کہ جے یو آئی ان پر مہربان ہے؟ ہاں ہر جماعت اپنا ایک اے ٹی ایم رکھنا ضروری سمجھتی ہو تو یہ الگ بات ہے۔  سر پیٹیے مگر یاد رکھیے پہلے سینٹ کا ٹکٹ بکتا ہے ، اس کے بعد سینٹر بکتا ہے۔ میثاق جمہوریت کے بعد جب آپ سب نے مل جل کر حکومت کی تھی تو انجمن مفادات باہمی کی قربتوں کا یہ عالم تھا کہ برادرم اعجاز الحق خورشید شاہ کو اپوزیشن لیڈر کی بجائے وفاقی وزیر برائے امور اپوزیشن کہا کرتے تھے ۔ ان دنوں آپ چاہتے تو بہت کچھ بدل دیتے۔ سوال یہ ہے کہ جمہوریت کے اس عہدِ ہنی مون میں آپ نے خفیہ رائے شماری کا قانون بدل کیوں نہ دیا ؟  کیا آپ یہ چاہتے ہیں آپ خود تو پوری تندہی سے ہر واردات کرتے رہیں لیکن عمران خان آپ کے مقابلے میں اللہ کا ولی بن کر رہے؟  ...
##############################
https://www.facebook.com/asif.mahmood.1671/posts/2252016241586818?comment_tracking=%7B%22tn%22%3A%22O%22%7D
ہاشمی صاحب نے فرمایا تھا زرداری کو سمجھنے کے لیے پی ایچ ڈی کی ڈگری چاہیے. نواز شریف تو ابھی بی اے ایل ایل بی ہیں.
##############################
https://www.facebook.com/asif.mahmood.1671/posts/2253979864723789?comment_tracking=%7B%22tn%22%3A%22O%22%7D
اسلام آباد میں چیمہ اینڈ چٹھہ کا بہت شور سنا تھا کہ یہاں خالص چیزیں ملتی ہیں ۔  گندم کا آٹا اتفاق سے ختم ہو گیا تو سوچا اس بار چیمہ چٹھہ سے لے لیا جائے ۔ ابھی اس کی بنی روٹی کھا رہا ہوں اور سوچ رہا ہوں جو حضرات اس آٹے کے اچھے اور خالص ہونے کے فضائل میں عرصے سے زمین و آسمان کے قلابے ملا رہے تھے اللہ کبھی انہیں واقعی خالص گندم کا آٹا کھانے کا موقع عطا فرمائے ۔ آمین ثم آمین
##############################
https://web.facebook.com/asif.mahmood.1671/posts/2262733927181716?comment_tracking=%7B%22tn%22%3A%22O%22%7D
نیا ہندوستان آصف محمود مودی نے نیا ہندوستان بنا دیا ہے ۔ یوں سمجھیے پورے بھارت کو آتش فشاں پر لا کھڑا کیا ہے ۔ عالم اسباب کی نفی نہیں کی جا سکتی لیکن انسانی مشاہدہ بتاتا ہے کہ یہ بھی خدا کی سنت ہے جو سماج انتہا پسندی سے مغلوب ہو جائے اس کا ہر قدم زوال کے راستے پر ہوتا ہے۔ مسلم معاشرے اس آزار کو اپنی آنکھوں سے دیکھ چکے ، اب بھارت کی باری ہے۔  عالم اسباب میں دنیا اسی کی ہے جو طاقت میں ہے لیکن قوموں کا عروج و زوال بھی اسی عالم اسباب کا حصہ ہے ۔ محض قوت کے بل بوتے پر کوئی قوم تا دیر غالب نہیں رہ سکتی ، اس کے لیے اخلاقی وجود کا ہو نا بھی ضروری ہے۔  یہ جواز موجود نہ ہو تو اسے تخلیق کیا جاتا ہے ، بھلے جھوٹ بول کر ہی سہی ۔ امریکہ ایک سپر پاور ہے اور اس وقت کوئی ایسی قوت موجود نہیں جو اس کے وجود کو چیلنج کر سکے لیکن وہ بھی جب کسی ملک کو روندتا ہے تو اس کا ایک جواز تخلیق کرتا ہے۔ اس بات سے قطع نظر کہ اس جواز میں کتنی صداقت ہوتی ہے ۔ آرٹیکل 370 وغیرہ بھی بھارتی قبضے کے بعد تراشا گیا ایک اخلاقی جواز تھا ۔ یہ جواز جیسا بھی تھا بھارت کے نزدیک یہ اس کے اخلاقی وجود کا ایک ثبوت تھا اور بھارتی قیادت اہل کشمیر اور دنیا کو باور کراتی تھی کہ دیکھ لیجیے ہم کشمیر میں قابض نہیں ہیں ۔ مودی نے بھارت کو اس جواز سے محروم کر دیا ہے ۔ عالم اسباب میں اس کا پلڑا بھاری ہے لیکن قوموں کے عروج و زوال کی داستان بتاتی ہے کہ زوال کا سفر عین عروج میں شروع ہوتا ہے ۔ اب ہماری سفارتکاری اور اعصاب کا امتحان ہے۔  الحاق کی نامعتبر دستاویز اب بیچ چوراہے میں پڑی ہے ۔ ہندوستان کے اکابرین کے تمام وعدے مودی نے پامال کر دیے ہیں ۔ آج بھارت صریحا ایک غاصب قوت ہے اور اس کے اخلاقی وجود کو سہارا دینے کے لیے کوئی عذر تک موجود نہیں ۔ فی الوقت وادی کو خاموش کر دیا گیا ہے تو اس کا مطلب یہ نہیں کہ ردعمل نہیں آئے گا ۔ دیر ہو سکتی ہے مگر رد عمل ضرور آئے گا ۔ کوئی بھی زندہ وجود اس طرح کی توہین اور تذلیل برداشت نہیں کر سکتا ۔ مودی نے بھارت کی بنیاد میں بارود رکھ دیا ہے ۔ یہ ایک ایسی فالٹ لائن وجود میں آ گئی ہے، اس پر کوئی ہلکی سی ضرب لگانے والا ہو تو یہ بھارت کی بنیادیں ہلا دے گی ۔ یہ ضرب لگانے والا شاید آج کے حالات میں کوئی نظر نہ آ رہا ہو لیکن حالات تو مزاج یار ہوتے ہیں ، کیا خبر کب بدل جائیں ۔  بھارت نے جس بے رحمی سے اپنے آئین کو پامال کیا ہے اس کی حدت صرف کشمیر نہیں پورے بھارت میں محسوس کی جائے گی ۔ آئین کی کچھ مبادیات ہوتی ہیں جن کے ساتھ چھیڑ چھاڑ نہیں کی جاتی ۔ یہ مبادیات ایک ضامن بن کر مختلف اکائیوں کو فیڈریشن سے جوڑے رکھتی ہیں ۔ کشمیر کو بھی ایک ایسی ہی ضمانت دی گئی تھی کہ اس کا خصوصی سٹیٹس ہو گا اور اسے کشمیر کی آئین ساز اسمبلی کی مرضی کے بغیر نہیں بدلا جائے گا ۔ آئین ساز اسمبلی تو دہائیاں گزریں موجود ہی نہیں ۔ حتی کہ جو ایک عام کٹھ پتلی اسمبلی تھی اسے بھی پہلے برطرف کر دیا تا کہ اس سے بھی پوچھنے کی ضرورت نہ پڑے ۔ بھارت نے کشمیری قیادت کو گرفتار اور نظر بند کر کے یہ ضمانت پامال کر دی ۔ کیا اس بے ہودہ حرکت کے اثرات صرف وادی کشمیر تک محدود رہیں گے؟ ہر گز نہیں ۔ بھارت کے طول و عرض میں بے چینی پیدا ہو گی کیونکہ مودی نے وحشت کا وہ راستہ کھول دیا ہے جو دو درجن سے زائد بھارتی ریاستوں کو کشمیر بنا دے گا ۔  بھارت مختلف اکائیوں پر مشتمل ایک وجود ہے ۔ یہ صرف ایک ریاست کشمیر نہ تھی جسے کچھ ضمانتیں دی گئی تھیں ۔ ناگا لینڈ کی ریاست میں بھی زمین کی ملکیت اور انتقال کے خصوصی قوانین نافذ ہیں ۔ یہی معاملہ گوا کی ریاست کے ساتھ ہے ۔ سکم ، میزو رام ، آسام ، ناگا لینڈ سمیت یہ دو درجن سے زیادہ ریاستیں ہیں جنہیں مختلف ضمانتیں دی گئی ہیں اور قرار دیا گیا ہے کہ ان کی مرضی کے بغیر یہ ضمانتیں ختم نہیں ہو سکتیں ۔ اب سوال یہ ہے کہ جو کچھ کشمیر کے ساتھ اور اس کو دی گئی ضمانتوں کے ساتھ ہوا اس کے بعد باقی ریاستیں کہاں کھڑی ہیں ؟ کیا ا دھر بے چینی نہیں ہو گی ؟ کیا وہ فالٹ لائن نہیں بن چکیں ؟ کیا ضمانت ہے کہ ان درجنوں فالٹ لائنز پر کبھی کوئی انگلی نہیں رکھے گا ؟ ان ریاستوں میں نہ صرف یہ کہ بغاوتیں پھوٹ چکی ہیں بلکہ خام مال پوری قوت سے دستیاب ہے ۔ اس بات کی کیا ضمانت ہے کہ اس خام مال سے کبھی بھی بھارت کے لیے یک عفریت وجود میں نہیں آ سکے گا؟  ہندو شائونزم نے اب اعلانیہ بھارتی سیکولرزم کی جگہ لے لی ہے ۔ یہ شائونزم سماج کو تباہ کر دے گا ۔ بھارت کا معاملہ یہ ہے کہ وہ ہندو ریاست بن چکا ہے لیکن اس کے سماج کی ہیئت ترکیبی ایسی ہے کہ وہ اس تبدیلی کو اگل دے گا ۔ ایک ارب سے زائد آبادی والے ملک کو انتہا پسند ہندو شائونزم کی لاٹھی سے نہیں ہانکا جا سکتا ۔ تیس کروڑ سکھ ، بیس کروڑ سے زائد مسلمان اور چھ کروڑ سے زائد مسیحیوں کے اس ملک کو ہندو شائونزم کی لاٹھی سے ہانکنے کی کوشش بھارتی سماج کے تارپود بکھیر دے گی ۔  پاکستانی قیادت کو معلوم ہونا چاہیے، جنگ کے بغیر بھی بہت کچھ کیا جا سکتا ہے ۔ یہ بار بار امن کا مالا چبنا چھوڑیے، ایٹمی خطرے کی بار بار یاد دہانی کی بھی ضرورت نہیں ۔ یہ سب کو معلوم ہے ۔ سفارتی سطح پر پورے قد کے ساتھ باوقار رویہ اختیار کیجیے ۔ یہ کھیل یہاں نہیں رکے گا ۔ ابھی پانی کا بحران پیدا کیا جائے گا اور بھارت اس پر کام کر رہا ہے۔ ابھی تک اس نے ہمارے دریائوں کا پانی مکمل طور پر نہیں روکا تو اس کی وجہ اس کی ریاستوں میں پانی کے تقسیم کے فارمولے پر موجود مسائل ہیں ۔ یہ مسائل حل ہوتے ہی وہ ہمارا پانی روک دے گا ۔ اپنے کارڈز اپنے ہاتھ میں رکھیے ، اوردشمن کی فالٹ لائنز پر نظر رکھیے ۔ آج وقت سازگار نہیں تو کیا ہوا، وقت تو موسم ہوتا ہے کیا خبر کب بدل جائے۔  ...
##############################
https://web.facebook.com/asif.mahmood.1671/posts/2261606170627825?comment_tracking=%7B%22tn%22%3A%22O%22%7D
غم و غصہ ختم ہوا ہے نہ ابھی بد گمانیاں پوری طرح دور ہوئی ہیں مگر ہاں یہ تحریک انصاف کے رہنما کی نہیں، یہ پاکستان کے وزیر خارجہ کی تقریر تھی. کچھ اور اقدامات بھی اٹھائے گئے ہیں، نیتوں کا حال اللہ جانتا ہے، ناکافی سہی  مگر یہ اقدامات درست سمت میں ہیں.
##############################
https://web.facebook.com/asif.mahmood.1671/posts/2264704776984631?comment_tracking=%7B%22tn%22%3A%22O%22%7D
طعنہ زن دوستوں کو خبر ہو  سارا قصور میرا نہیں تھا ، چاچائے کرکٹ کو بھی "چاو چڑھے" تھے. 😎
##############################
https://web.facebook.com/asif.mahmood.1671/posts/2264603013661474?comment_tracking=%7B%22tn%22%3A%22O%22%7D
دانشور کسے کہتے ہیں؟ آصف محمود  بہت دنوں سے ایک سوال کی دستک سن رہا ہوں ۔ سوال یہ ہے:دانشور کسے کہتے ہیں؟ ہمارے ہاں دانش کے نام پر یاجوج ماجوج کے جو لشکری سرِ شام ٹی وی چینلز پرسماج کو سینگوں پر لے لیتے ہیں یا صبح دم اخبارات کے صفحات پر کالم کی صورت میں دست سوال دراز کرتے پائے جاتے ہیں ، کیا ان کے نام دانشور کی تہمت دھری جا سکتی ہے؟ خیالِ خاطراحباب سے قلم بوجھل ہونے کا احتمال نہ ہوتا تو میں سیدھا سادا سوال کرتا کیا نیم خواندہ ادیب اور صحافی کو دانشور کہا جا سکتا ہے؟  دنیا بھر میں مختلف شعبہ جات کے مختلف ماہرین موجود ہیں ۔ آپ امریکہ اور برطانیہ کی مثال لے لیں ۔ یہاں آپ کو ہر شعبہ کے الگ الگ ماہرین ملیں گے ۔ کوئی مشرق وسطیٰ کے امور پر دسترس رکھتا ہو گا تو کسی کو جنوبی ایشیاء کے معاملات کا ماہر سمجھا جاتا ہو گا ۔ کچھ لوگ انتہا پسندی پر اتھارٹی ہوں گے تو کئی حضرات دہشت گردی کے معاملات پر گہری نظر رکھتے ہوں گے ۔ کسی نے امور خارجہ کی تفہیم میں زندگی گزار دی ہو گی تو کوئی سماج کے داخلی معاملات پر دسترس رکھتا ہو گا ۔ کوئی معیشت کی نزاکتوں کا ماہر ہو گا تو کوئی سماجی ایشوز پر مغز ماری کر رہا ہو گا ۔ یہاں کی یونیورسٹیاں دانش کے مراکز میں تبدیل ہو چکی ہیں جہاں اہلِ دانش متعلقہ شعبوں میں علم و تحقیق میں مصروف ہوتے ہیں ۔ اہلِ دانش نے وہاں اپنے اپنے متعلقہ شعبوں میں عمریں کھپا دی ہیں اور اس طویل ریاضت کے بعد جب یہ پروفیسرز اور ڈاکٹرز رائے دیتے ہیں تو اس رائے میں ایک جہانِ معنی پو شیدہ ہوتا ہے ۔  ان ممالک میں آپ کو مختلف اقسام کے تحقیقی ادارے ملیں گے ۔ کوئی ادارہ دہشت گردی کے خلاف جنگ کے خدوخال پر غور و فکر کر رہا ہوگا ، کسی کے پیش نظر معاشی چیلنجز ہوں گے، کہیں ماہرین اگلے عشرے میں درپیش تزویراتی چیلنجز سے نبٹنے کے لے سر جوڑے بیٹھے ہوں گے تو کہیں اس بات پر غور ہو رہا ہو گا کہ مسلم دنیا میں اپنے لئے مزید امکانات کیسے پیدا کیے جا سکتے ہیں ۔ ان اداروں میں ہونے والی تحقیق سے نہ صرف وہاں کا میڈیا فیض یاب ہوتا ہے بلکہ وہاں کی حکومتیں بھی پالیسی سازی کے لئے ان اہلِ دانش سے رہنمائی حاصل کرتی پائی جاتی ہیں ۔ چنانچہ آپ ان کے ٹی وی چینلز یا اخبارات دیکھ لیں آپ کو متنوع موضوعات پر ایسا ایسا ’’ ایکسپرٹ اوپینین‘‘ ملے گا کہ ایک خوشگوار حیرت ہو گی ۔ مکالمے کی ایک فضا میں وہاں اہل دانش دلائل کے ساتھ ایک دوسرے سے اختلاف کرتے پائے جائیں گے ۔ شاید یہی وجہ ہے کہ ان کے ہاں کرنٹ افیرز کا شعبہ ابھی گلیمرائز نہیں ہوا ۔ اس میں داخل ہونے کے لئے اضافی اور ’ ہم نصابی سر گرمیاں ‘نہیں ، متعلقہ شعبے کی مہارت ہی کافی ہے ۔  لیکن پاکستان میں کیا ہو رہا ہے ۔ یہاں ہر اس آدمی کے ساتھ دانشور کا سابقہ لگ چکا ہے جس نے ایک افسانہ، دو نظمیں اورتین کالم لکھ رکھے ہوں یا دو چار ٹاک شوز میں میزبانی کر چکا ہو، چنانچہ احباب کا تعارف یوں بھی ہوتا ہے’’ معروف ادیب، محقق، کالم نگار ،دانشور ۔ ‘‘بس یوں سمجھئے کہ حبیب جالب کا طنزیہ تخیل ہمارے سماج میں مجسم ہو گیا ہے اور قلم سے ازار بند ڈالتے ڈالتے جس نے دو لکیریں کھینچ دیں یا سکرین پر بیٹھ کر واہی تباہی کہ لی وہ دانشور بن گیا ۔ ہمارے ہاں ’’ایکسپرٹ اوپینین‘‘ کا رواج ہی نہیں ۔ مذہبی مسئلہ ہو، فقہی معاملہ ہو،معاشی نقطہ درپیش ہو،کوئی تزویراتی بحث ہو رہی ہو ۔ ۔ ۔ دنیا کا کوئی بھی موضوع ہو، چند اینکرز اور کالم نگار آپ کو اس پر بلا تکان بولتے نظر آئیں گے ۔ یہی اس ملک میں اب ’ دانشور ‘ ہیں ۔ ان میں سے آپ کو ایسا شاید ہی ملے جو کہے کہ بھائی مجھے اس شعبے کا علم نہیں آپ کسی متعلقہ آدمی سے بات کر لو ۔ ایسا کرنا تو ان کی شان کے خلاف ہے ۔ چنانچہ یہ آپ کو فارن پالیسی بھی بنا کر دیں گے، بجٹ بھی تیار کر کے دیں گے،احتساب کا فارمولا بھی آپ ان سے لیں ، خطے کی تزویراتی کشمکش کا حل ان کی جیب میں پڑا ہے،کرکٹ کے کپتان کو دینے کے لئے بھی ان کے پاس کئی ’ ماہرانہ مشورے‘ موجود ہیں ۔ پہاڑی بکرے جس طرح ہر جھاڑی میں منہ مارتے یہ آپ کو ہر موضوع پر رہنمائی کرتے ملیں گے ۔ پوری جہالت اور سارے خبطِ عظمت کے ساتھ ۔  باقی رہ گئے اہلِ دانش اور متعلقہ شعبوں کے ماہرین، ڈاکٹرز، پروفیسرز وغیرہ تو ان کی کسی کو کیا ضرورت ہے؟ جب رونق میلا لگانے کے لیے شیخ رشید صاحب اپنے علم، تحقیق، مہارت اور تجربے کے ساتھ ٹی وی چینلز کو ہر وقت دستیاب ہوں تو کارپوریٹ میڈیا کو کیا پڑی ہے کسی موضوع پر وہ سنجیدہ علمی گفتگو کرتا پھرے ۔ صاحب کی زنبیل میں دنیا کے ہر موضوع پر رہنمائی موجود ہے ۔ شاید ان کی یہی خوبیاں اور کمالات دیکھتے ہوئے ایک نجی ٹی وی نے انہیں اینکر کی پیش کش کر دی ہے تا کہ ان اہل علم حضرات کی صف میں ایک اور محقق اور سینئر تجزیہ نگار کا اضافہ ہو جائے ۔ ویسے ہمارے سماج میں سینئر تجزیہ نگار ہونے کا تعلق کسی کے علمی مرتبے سے نہیں بلکہ اس اتفاق سے ہے کہ ان کے والد اور والدہ محترمہ دوسروں سے بہت پہلے رشتہ ازدواج میں منسلک ہو گئے تھے ۔ وہی بات جو مرزا غالب نے بچپن میں ایک بوڑھے سے کہی جب گلی میں کھیلتے ہوئے ایک عمر رسیدہ آدمی نے غالب کو ڈانٹا کہ بزرگوں کا حیا کیا کرو ۔ غالب نے مسکرا کر کہا: بڑے میاں بوڑھے ہو گئے ہو بزرگ نہیں ۔ بڑے میاں کی شکایت پر جب گھر میں مرزا کی طلبی ہوئی تو کہنے لگے: میں نے نہیں ،یہ تو شیخ سعدی نے کہا تھا ’بزرگی بہ عقل نہ بہ سال‘ ، میں نے تو صرف دہرایا ہے ۔  ہمارا معاشرہ سنجیدگی اور علمی رویوں سے بہت دور جا رہا ہے ۔ پہلے علماء کرام کا جلیل القدر منصب جب عام مولویوں کے ہاتھ آیا تو لاءوڈ سپیکروں کے ذریعے انہیں نے سماج کو فکری طور پر آلودہ کر دیا ۔ اب ابلاغ کے جدید طریقے ان بقلم خود قسم کے ’ دانشوروں ‘ کے ہاتھ لگے ہیں تو انہوں نے دانش کے نام پر اخبارات میں اور ٹی وی سکرینوں پر جو ’ سر بازار می رقصم‘ شروع کر رکھا ہے ،اس کے تصور سے بسا اوقات متلی ہونے لگتی ہے ۔  طرفہ تماشا یہ کہ حکومتوں کو جب مشاورت اور مکالمے کی ضرورت ہوتی ہے تو وہ بھی انہی کالم نگاروں اور اینکر پرسنوں کو دانشور سمجھ کر مدعو کرتی ہے ۔ اب اگر مشاورت کا علمی معیار یہ ہے تو پالیسیاں کیسی بنیں گی؟ ویسی ہی بنیں گی ناں جیسی اب تک بنتی آئی ہیں ۔ اور ان کے نتیجے میں قوم کا آملیٹ بنتا رہے گا ۔  ہمیں اگر ایک سنجیدہ اور بالغ نظر سماج تشکیل دینا ہے تو ہمیں علمی رویوں کی قدر اور مکالمے کے کلچر کا احیاء کرنا ہو گا ۔ چانکہ اس وقت ابلاغ کا موثر ترین ذریعہ ٹی وی چینلز اور ان کے ٹاک شوز ہیں اس لیے ان شوز کا مزاج بدلنا بہت ضروری ہے ۔ ابھی تک ان شوز میں جو کچھ ہو رہا ہے، ایک نیم خواندہ سماج میں اس سے ایک تماشا ضرور لگ جاتا ہے اور ریٹنگ بڑھ جاتی ہے لیکن علم کی دنیا میں ان رویوں کا کوئی اعتبار نہیں ۔  ہمیں ایسے حقیقی اہلِ علم کو آگے لانے ہو گا جنہوں نے علم و تحقیق میں عمریں گزار دیں اور ان سے رہنمائی لینی ہوگی ۔ بہت تماشا ہو گیا ۔ اب ڈگڈگی بند کیجیے ۔ ہمیں سنجیدہ ،علمی،باوقار اور بامقصد مباحث کی ضرورت ہے ۔ ....(چھ سال پرانا ایک کالم)
##############################
https://web.facebook.com/asif.mahmood.1671/posts/2283759045079204?comment_tracking=%7B%22tn%22%3A%22O%22%7D
کشمیر کے حالات پر جاوید میانداد جذباتی ہوئے تو عمران خان یاد آ گئے. کافی وقت ہو گیا ہے ان دنوں عمران اپنی جماعت کے اکلوتے ایم این اے ہوتے تھے . جناب خورشید ندیم کے ساتھ میں عمران خان کے پارلیمانی لاجز میں قائم دفتر گیا . میری زیادہ دلچسپی کرکٹ میں تھی. ماحول خوشگوار تھا میں نے سوال پر سوال شروع کر دیا. کیا یہ درست ہے وقار یونس فٹ تھا لیکن آپ سے جھگڑا ہوا اور آپ نے اسے ورلڈ کپ کھلانے کی بجائے ان فٹ قرار دے کر واپس بھیج دیا؟ سرفراز نواز کیسا انسان تھا؟ آپ سے اس کی ان بن کی وجہ کیا تھی؟ سلیم ملک اور آپ کے بیچ بانوے کے ورلڈ کپ میں کیا چل رہا تھا. کچھ تناو سا تھا کیا؟ وغیرہ وغیرہ. عمران بھی اس دن موڈ میں تھے، کھلے ڈلے سوالات کا ایسا کھلا ڈلا جواب دیے جا رہے تھے کہ بس...... آخر میں ، میں نے کہا میانداد کیسا بندہ ہے؟ "میانداد" ..... عمران بولے مگر ایک ہی لفظ کہہ کر رک گئے . شاید کچھ کہنا چاہ رہے تھے مگر رک گئے. قدرے تامل کے بعد بولے :  "دیکھیں میانداد میں ایک بہت بڑی خوبی تھی جب پاکستان کی بات آتی تھی وہ ڈٹ جاتا تھا . پاکستان کے لیے جان لڑا دیتا تھا". مجھے یاد ہے میانداد کی اس خوبی کا ذکر عمران نے بڑی وارفتگی سے کیا تھا.  مجے محسوس ہوا کہ میانداد کے بارے میں بھی عمران کافی کچھ کہنا چاہ رہے تھے لیکن میانداد کی اس خوبی کو یاد کر کے عمران چپ ہو گئے.
##############################
https://web.facebook.com/asif.mahmood.1671/posts/2282431668545275?comment_tracking=%7B%22tn%22%3A%22O%22%7D
عمران خان وزیر اعظم ہیں اس اعتبار سے وہ بھی ذمہ دار ہیں لیکن مت بھولیے کہ جس معصوم کو چور بنا کر تشدد سے قتل کیا گیا اس درندگی پر گرفت کی بنیادی ذمہ داری سندھ حکومت کی ہے کیونکہ اٹھارویں ترمیم کے بعد امن عامہ اور پولیس اب صوبائی معاملہ ہے. یہ جو ولی عہد زرداری مصنوعی لہجے میں چبا چبا کر الفاظ کا قیمہ بناتے ہوئے اسلام آباد میں وعظ سناتا ہے اس سے پو چھا جانا چاہیے تمہارے صوبے میں زندہ رہنے کا حق بھٹو ہی کو ہے یا کوئی اور بھی زندہ رہنے کا حق رکھتا ہے؟  اس پارٹی کے بہروپیوں نے اتنے طویل اقتدار کے بعد سندھ کو کیا دیا؟ آپ مانیں نہ  مانیں اس ملک میں جماعتیں دو ہی ہیں. ایک امیروں کی جماعت جو مختلف جماعتوں کے نام پر اپنے اپنے حصے کے بے وقوفوں کا استحصال کرتی ہے. ایک غریبوں کی جماعت جو مختلف جماعتوں کے نام پر اپنے اپنے آقاؤں کی غلامی کرتی ہے.
##############################
https://web.facebook.com/asif.mahmood.1671/posts/2285721054883003?comment_tracking=%7B%22tn%22%3A%22O%22%7D
کشمیر ۔۔۔۔ عربی ادب میں؟ آصف محمود اردو ادب میں فلسطین کا توبہت ذکر ہے سوال یہ ہے کیا عربی ادب میں کشمیر پر لکھی گئی دو سطریں بھی تلاش کی جا سکتی ہیں ؟  انتظار حسین کا افسانہ ’ کانا دجال‘ میں نے بین الاقوامی اسلامی یونیورسٹی کی لائبریری میں بیٹھ کر پڑھا تھا ۔ مسلمانوں کے سرنڈر کی خبر سن کر بوڑھا دیہاتی جب ٹھنڈی سانس لے کر کہتا ہے : ’ جہاں ہمارے حضور ﷺ بلند ہوئے تھے وہاں ہم پست ہو گئے‘‘ تو آنکھیں بھر آتی ہیں ۔ میں اس افسانے کا حسن بیان نقل کرنے سے قاصر ہوں ۔ آپ خود پڑھ کے دیکھ لیجیے انتظار حسین نے کیا شاہکار تخلیق کیا ہے۔ انتظار حسین ہی کا ’ شرم الحرم‘ بھی دل کے تار ہلا دیتا ہے’’ ہم سب عربوں کی مائیں ہم سب کے سوگ میں بیٹھیں کہ ہماری تلواریں کند ہو گئیں اور ہم نے انہیں نیاموں میں ڈال لیا۔ عرب کے بہادر بیٹے میدانوں میں سوتے ہیں ۔ جو مارے گئے وہ اچھے رہے بہ نسبت ان کے جو زندہ رہے اور ذلیل ہوئے ۔ عرب کے بہادر بیٹے بلند و بالا کھجوروں کی مانند زمینوں میں پڑے ہیں ، صحرا کی ہوائوں نے ان پر بین کیے ، گرد کی چادر میں ان کی تدفین ہوئی ، عرب کے سب صحرائوں کی خاک میرے سر میں عرب کی غیرت مر گئی ، کاش میرا سر پانی ہوتا اور میری آنکھیں آنسوئوں کا سوتا ہوتیں کہ تا عمر روتا رہتا ‘‘۔   قدرت اللہ شہاب نے ’ اے بنی اسرائیل ‘ لکھا اور حق ادا کر دیا ۔ ’’ اے بنی اسرائیل ! یاد رکھو ، اس عرب بچی کا سہما دل اور اس کی غمزدہ ماں کی دبی ہوئی آہ تمہارے سر پر کوہ طور سے بھی زیادہ خطرناک پہاڑ کی طرح لٹک رہی ہے، اگرخدا اپنی بات کا سچا ہے تو تم امریکہ اور انگلستان میں دھلے ہوئے سونے اور چاندی کے بچھڑوں کی جس قدر چاہے پوجا کرو لیکن خدا کا جو چکر تمہارے پائوں میں پڑا ہوا ہے اس سے تمہیں نجات نہیں مل سکتی‘‘۔  مظہر الاسلام کا افسانہ ’ زمین کا اغوا‘ بھی دل کا درد ہے : ’’ یہ علاقہ میرا ہے ، یہ زمین میری ہے اور یہ اونٹنی اس قوم کی گواہی دیتی ہے کہ اس نے آج تک اپنے وطن کی سرحدوں سے بغاوت نہیں کی‘‘۔  سمیع آحوجہ نے ’ تتلی کا جنم‘ کیا لکھا ، لہو رلا دیا۔  باپ گھر کے باغیچے میں بیٹی سے اور بیٹی تتلی سے کھیل رہی ہے اور پھر ایک دھماکہ ہوتا ہے۔ ’’ دوڑو دوڑو دریا کی طرف دوڑو میری بیٹی ، ابو میری تتلی؟  ارے پگلی چھوڑ اسے بھاگ ۔  وہ پلٹ کر تتلی کے پیچھے گھر کو بھاگی اور اس کے پیچھے بانہیں پھیلائے اس کی ماں ۔  ابو ابو مگر میری تتلی  اس کے الفاظ ابھی ہونٹوں سے پھوٹے ہی تھے کہ ۔۔۔ ایک اور دھماکہ ۔ گوشت کے چھوٹے بڑے پارچے ، بارود کی بو ، مٹی کے غبار ،اور ملبے کے ڈھیر میں غرق ہو گئے۔میری بچی‘‘۔ اور پھر قرۃ العین حیدر کا ’ یہ غازی یہ تیرے پراسرار بندے‘ ۔ ’’ اے میرے رب میری حفاظت کر ، میری نائو چھوٹی سی ہے اور تیرا سمندر بہت بڑا‘‘۔  مستنصر حسین تارڑ کا سفرنامہ ’ خانہ بدوش‘۔ درد میں ڈوبا کتنا سرد اختتام تھا اس کا ۔ ’’ میں سینکڑوں فلسطینیوں سے مل چکا تھا مگر احمد ایک مختلف انسان تھا ۔وطن اس کے لیے اغواء شدہ بچہ تھا جو جذباتی ہونے سے نہیں مل سکتا تھا ۔ اس کی تلاش میں اس کے نقش نہیں بھولنے تھے اور ایک سرد منصوبہ بندی سے خرکار کیمپ تک پہنچا تھا ۔ وہ بچہ احمد ایسے لوگوں کا انتظار کر رہا ہے‘‘۔  اردو شاعری میں فلسطین کا ایک پورا جہاں آباد ہے۔ اقبال ؒ کی نہ صرف نثر بلکہ شاعری میں بھی یہ درد نمایاں ہے۔ اپنی نظم ’ فلسطینی عرب سے ‘ میں اقبال نے کہا تھا : فرنگ کی رگِ جاں پنجہ یہود میں ہے۔ فیض احمد فیض نے ’ سر وادی سینا ‘ میں لکھا : یہیں سے اٹھے گا روز محشر ، یہیں پہ روزِ حساب ہو گا ۔’ لاخوف علیھم ‘ اور ’ کربلائے لبنان ‘ فیض احمد فیض کے اسی درد اور کرب کا اظہار ہیں ۔  اسرائیل کے ہاتھوں مصر کی شکست پر احمد ندیم نے ’ روشنی کی تلاش ‘ میں سوال اٹھایا : اب کہاں جائو گے ، اے دیدہ ورو۔ فلسطینی مجاہدین کا قتل عام ہوا تو ’ اردن‘ کے عنوان سے لکھی نظم میں احمد ندیم قاسمی نے کیا نوحہ لکھا:  ’’ہم سب لہو کے اس دشت میں کھڑے سوچتے ہیں  جو ہاتھ ہم پہ اٹھے  ہمارے ہی ہاتھ تھے  مگر ان میں کس کے خنجر تھے‘‘  ابنِ انشاء کی ’ دیوارِ گریہ ‘ کا تو جواب نہیں ۔ سب کچھ ہی اس نظم میں کہہ دیا گیا ہے۔ منظور عارف کی نظم ’ آئینے کے داغ ‘ میں بیان ہوا وہ کرب : اتنا ٹھنڈا کبھی صحرا تو نہ تھا ۔ منظور عارف ہی کی نظم ’ قبلہ اول‘ کا وہ اختتام :  آتش بازو!  کوئی عقیدہ اور نظریہ  آگ میں کیسے جل سکتا ہے  یہ تو اس میں کندن بن کر اور دمکنے لگتا ہے۔ حبیب جالب کی ’ الفتح کے جوانو‘۔ احمد فراز کی ’ بیروت‘ سے ٹپکتا وہ درد کہ ’’ حرم سراوں میں خوش مقدر شیوخ چپ ، بادشاہ چپ ہیں ‘‘۔ ضمیر جعفری کی ـ’ لیلی خالد‘، شہزاد احمد کی ’ حسین کا سبق‘ کہ ہم کو تو مسجد اقصی بھی ہے قرآں کا ورق ۔ محمود شام کی ’ بنت اقصی‘ ، رئیس امروہی کی ’ فدیہ ‘ ، زاہد ملک کی ’ امڈے سیلاب ذرا ٹھہر!‘، فیروز شاہ کی ’ کامران لہو کی بشارتیں‘، بلقیس محمود کی ’ پکار‘، سلطان رشک کی ’ ضربِ کاری‘، حسن عباس رضا کی ’ ابھی علم پھڑ پھڑ ا رہے ہیں‘، احمد شمیم کا ’ موت سے پہلے نوحہ‘۔۔۔ شدتِ غم میں محبتوں کی ایک مالا ہی تو پرودی گئی ہے۔  اس سارے پس منظر کا حاصل مگر ایک ہی سوال ہے : اردو ادب میں فلسطین کا توبہت ذکر ہے، کیا عربی ادب میں کشمیر پر لکھی گئی دو سطریں بھی تلاش کی جا سکتی ہیں؟ جب اس کا جواب تلاش کر لیا جائے تو پھر ایک اور سوال بھی میری ہتھیلی پر رکھا ہے۔ خود اردو ادب میں کشمیر کا کتنا ذکر ہے؟ ایک المیہ ہمارے عہد میں رونما ہوا ہے اور اب اس سے قطرہ قطرہ لہو ٹپک رہا ہے ، کیا ہم جان سکتے ہیں کہ ہمارے ادیبوں اور شاعروں نے اس پر کیا لکھا ؟ تاریخ انسانی کی غیر معمولی مزاحمت تو جاری ہے ، اس عہد کا مزاحمتی ادب کہاں ہے؟  ....
##############################
https://web.facebook.com/asif.mahmood.1671/posts/2289610597827382?comment_tracking=%7B%22tn%22%3A%22O%22%7D
کشمیر ۔۔۔۔۔ انٹر نیشنل لاء کیا کہتا ہے؟ آصف محمود ’مطالعہ پاکستان‘ کی پھبتی کس کر پاکستان کے قومی بیانیے کوبے توقیر کرنے کی کوشش کرنے والے سورمائوں نے اب کشمیر پر پڑائو ڈال لیا ہے ۔ قوم کو باور کرایا جا رہا ہے کہ کشمیر پر اقوام متحدہ کی قراردادوں کا حوالہ دینے کی کوئی ضرورت نہیں کیونکہ وہ صرف حق خود ارادیت کی بات نہیں کر رہیں بلکہ وہ بھی کہہ رہی ہیں کہ پہلے پاکستان آزاد کشمیر سے فوجیں ہٹائے ، اس کے بعد استصواب رائے ہو گا اور اس استصواب رائے تک بھارت کی فوج کشمیر میں موجود رہے گی ۔ اس کے بعد یہ حضرات فوری طور پر ایک نتیجہ نکال کر قوم کے سامنے لہرا دیتے ہیں کہ پاکستان نے جب فوجیں ہی نہیں نکالیں تو استصواب رائے کیسا ؟ ساتھ ہی تمسخرانہ انداز سے پوچھا جاتا ہے کہ بتائیے اے اہل وطن کیا آپ آزاد کشمیر سے فوج نکالنے کو تیار ہیں ۔  غزل کسی ایک مصرعے کو پڑھ کر سمجھ میں نہیں آتی ، اسے مطلع سے مقطع تک پڑھنا چاہیے ۔ بلاشبہ 13 اگست 1948 ء کی قرارداد میں کہا گیا تھا کہ پہلے پاکستان اپنی فوجیں نکالے گا لیکن مت بھولیے کہ 14 مارچ 1950 ء کو اسی سلامتی کونسل نے قرارداد پاس کی تھی کہ اب دونوں ملک بیک وقت فوجوں کا انخلاء شروع کریں گے۔ اس دوران کیا ہوا ، آئیے ذرا پوری تصویر دیکھتے ہیں۔  13 اگست 1948 ء کی قرارداد میں کہا گیا کہ جب پاکستان اپنی فوج اور قبائلیوں کو نکال لے گا تو یہاں کا انتظام لوکل اتھارٹیز سنبھالیں گی اور کمیشن ان کو سپروائز کرے گا ۔ لیکن یہ نہیں کہا گیا کہ بھارت کو یہاں ساری فوج رکھنے کی اجازت ہو گی ۔ بلکہ قرار پایا کہ اس کے بعد بھارت بھی اپنی فوج کا بڑا حصہ "Bulk of its forces" یہاں سے نکال لے گا اور اسے صرف اتنے فوجی رکھنے کی اجازت ہو گی جو امن عامہ برقرار رکھنے کے لیے لوکل اتھارٹیز کی مدد کے لیے ضروری ہوں ۔  جب اقوام متحدہ کے کمیشن نے دونوں ممالک سے قرارداد پر عملدرآمد کے لیے پلان مانگا تو بھارت نے دو مزید مطالبات کر دیے۔ ایک یہ کہ اسے سیز فائر لائن کی خلاف ورزی کرتے ہوئے شمال اور شمال مغرب کے علاقوں پر کنٹرول دیا جائے اور دوسرا یہ کہ آزاد کشمیر میں پہلے سے قائم اداروں کو نہ صرف مکمل غیر مسلح کر دیا جائے بلکہ ان اداروں کو ہی ختم کر دیا جائے۔ یہ پاکستان کی جانب سے عائد کردہ الزام نہیں بلکہ اس بات کا اعتراف جوزف کاربل نے اپنی کتاب ’ ڈینجر ان کشمیر ‘ کے صفحہ 157 پر کیا ہے۔ کیا آپ جانتے ہیں جوزف کاربل کون تھے؟ ان کا تعلق چیکو سلواکیا سے تھا اور یہ اقوام متحدہ کے کمیشن کے چیئر مین تھے اور کمیشن میں ان کی شمولیت بھارتی نمائندے کے طور پر ہوئی تھی ۔ جوزف کاربل نے اعتراف کیا کہ بھارتی موقف اقوام متحدہ کی قرارداد سے تجاوز کر رہا تھا ۔  پاکستان نے آزاد کشمیر سے فوج نکالنے پر رضامندی ظاہر کرتے ہوئے کہا کہ قرارداد کے مطابق  بھارت  جو ضروری فوج کشمیر میں رکھے گا اس کی تعداد اورتعیناتی کا مقام اقوام متحدہ کمیشن کو پیش کیا جائے۔ بھارت نے اس سے بھی انکار کر دیا ۔  آگے چلیے۔ اس پر کمیشن نے امریکی صدر ٹرومین اور برطانوی وزیر اعظم کلیمنٹ ایٹلی کی تجویز پر کہا کہ دونوں ممالک اپنا موقف پیش کر دیں جو ایک آربٹریٹر کے سامنے رکھا جائے اور وہ فیصلہ کر دے ۔ اقوام متحدہ کی اپنی دستاویزات گواہ ہیں پاکستان نے یہ تجویز بھی قبول کر لی لیکن بھارت نے اسے بھی رد کر دیا ۔ بھارت کے اپنے نمائندے نے اعتراف کیا کہ اقوام متحدہ کی اس قرارداد پر بھارت کی وجہ سے عمل نہ ہو سکا۔ ان کے الفاظ تھے : "a lack of goodwill on part of India"  معاملے کے حل کے لیے سلامتی کونسل نے سلامتی کونسل ہی کے صدر مک ناٹن پر مشتمل ایک یک رکنی کمیشن بنایا ۔ اس کمیشن نے کہا کہ اب دونوں ممالک بیک وقت اپنی فوجیں نکالتے جائیں گے تا کہ کسی کو کوئی خطرہ نہ رہے۔ پاکستان نے یہ تجویز بھی قبول کر لی ۔ بھارت نے اس تجویز کو بھی رد کر دیا . یہاں دل چسپ بات یہ ہے کہ اس تجویز کو سلامتی کونسل 14 مارچ 1950 ء کو ایک قرارداد کی شکل میں منظور کر لیا ۔ گویا اب اقوام متحدہ کی قرارداد یہ کہہ رہی ہے کہ دونوں ممالک بیک وقت فوجیں نکالنا شروع کریں گے۔  اقوام متحدہ نے اوون ڈکسن کو جو آسٹریلیا کے چیف جسٹس رہے اپنا نمائندہ بنا کر بھیجا ۔ انہوں نے فوج کے انخلاء کی بہت سی تجاویز دیں ۔ پاکستان نے سب مان لیں ، بھارتی وزیر اعظم نے ایک بھی نہ مانی ۔ 1951 ء میں بھارت نے کہا ہمیں خطرہ ہے اس لیے ہم فوج نہیں نکالیں گے۔ آسٹریلیا کے وزیر اعظم گورڈن منزیزنے مشترکہ فوج کی تجویز دی بھارت نے رد کر دی ۔ انہوں نے اقوام متحدہ کی نگرانی میں مقامی فورس بنانے کی بات کی بھارت نے اسے بھی رد کر دیا ۔ انہوں نے کہا ہم کامن ویلتھ کی فوج بھیج دیتے ہیں، بھارت نے یہ تجویز بھی رد کر دی ۔ معاملہ ایک بار سلامتی کونسل چلا گیا۔ 30 مارچ 1951 ء کو سلامتی کونسل نے امریکی سینیٹر فرینک پی گراہم کو نیا نمائندہ مقرر کر کے کہا کہ تین ماہ میں فوج کشمیر سے نکالی جائے اور پاکستان اور بھارت اس پر متفق نہ ہو سکیں تو عالمی عدالت انصاف سے فیصلہ کرا لیا جائے۔ فرینک صاحب نے چھ تجاویز دیں بھارت نے تمام تجاویز رد کر دیں ۔  خانہ پری کے لیے بھارت نے کہا وہ تو مقبوضہ کشمیر میں اکیس ہزار فوجی رکھے گا جب کہ پاکستان آزاد کشمیر سے اپنی فوج نکال لے ، وہاں صرف چار ہزار مقامی اہلکار ہوں ، ان میں سے بھی دو ہزار عام لوگ ہوں ، ان کا آزاد کشمیر حکومت سے کوئی تعلق نہ ہو ۔ ان میں سے بھی آدھے غیر مسلح ہوں ۔ گراہم نے اس میں کچھ ردو بدل کیا، پاکستان نے کہا یہ ہے تو غلط لیکن ہم اس پر بھی راضی ہیں ، بعد میں بھارت اس سے بھی مکر گیا ۔  سلامتی کونسل کے صدر نے ایک بار پھر تجویز دی کہ ’’ آربٹریشن ‘‘ کروا لیتے ہیں تا کہ معلوم ہو انخلاء کے معاملے میں کون سا ملک تعاون نہیں کر رہا ۔ پاکستان اس پر بھی راضی ہو گیا ، بھارت نے یہ تجویز بھی ردکر دی ۔  اب آپ بتائیے کون سچا کون جھوٹا؟  .....
##############################
https://web.facebook.com/asif.mahmood.1671/posts/2286144841507291?comment_tracking=%7B%22tn%22%3A%22O%22%7D
عمران خان کے کام دیکھیے ، ان کے ماضی کے خطبے ، ارشادات اور اقوال زریں سنیے اور پھر جان ایلیا کو یاد کیجیے:  محبت بری  ہے. ، بری ہے محبت کہے جا رہے ہیں ، کیے جا رہے ہیں
##############################
https://web.facebook.com/asif.mahmood.1671/posts/2313023738819401
کشمیر کا مقتل اور یہ ’’ ملنگ لوگ‘‘ آصف محمود کشمیر میں کرفیو کا عذاب اترا ہوا ہے اور آسام میں 19 لاکھ مسلمانوں کو شہریت سے محروم کر دیا گیاہے۔ سوال یہ ہے روشن خیالی کے وہ’ ملنگ لوگـ‘ کہاں ہیں ، رعونت کے تکیے پر حقارت کی بھنگ پی کر جو دھمالیں ڈالا کرتے تھے : صاحب ہم کسی دین کے پیروکار نہیں ، ہمارا مذہب تو انسانیت ہے ۔ مردودانِ حرم کہیں مزید سیکولر تو نہیں ہو گئے کہ اپنے اختیاری مذہب سے بھی بے زار ہو گئے ہوں؟ داغ دہلوی نے کہا تھا: روز معشوق نیا ، روز ملاقات نئی ۔  قومی بیانیے سے لاتعلقی اور اس کا تمسخر اڑانا ان حضرات کا شیوہ ہے اوریہ عارضہ انہیں میراث میں آیا ہے ۔ اپنی ہی آگ میں جل مرنے کی رسم اس قبیلے میں ابتداء سے ہے ۔ قیام پاکستان کے بعد ، اس وقت جب اقوام متحدہ میں کشمیریوں کے حق خود ارادیت کے لیے قرارداد پاس کی جا چکی تھی ، ترقی پسند ادیبوں کی ایک کانفرنس ہوئی ۔ کچھ لوگوں نے چاہا کہ استصوابِ رائے کے حق میں اس کانفرنس میں ایک قرارداد منظور کر لی جائے۔ کیا آپ کو معلوم ہے اس کاوش کا انجام کیا ہوا ؟ منظور ہونا تو بعد کی بات تھی ، ’ ترقی پسند ‘ ادیبوں کے خبث با طن اور مزاج کی انتہا پسندی کا عالم یہ تھا کہ انہوں نے اس قرارداد کو پیش کرنے کی اجازت بھی نہ دی ۔ یہی وہ پس منظر تھا کہ ایم ڈی تاثیر کو سوال اٹھانا پڑا : کشمیر کے معاملے میں ادیبوں کا آخر موقف کیا ہے؟   یہ ادیب لوگ (اسے کپلنگ کے ’ بندر لوگ‘ سے کوئی نسبت نہیں) نفرت ، بغض اور جنون سے بھرے ہوئے تھے۔ ان کے خیال میں پاکستان ، پاکستانیت ، اسلام اور کشمیر کی بات کرنا ااٗوٹ آف فیشن تھا اور اس سے ان کی روشن خیالی متاثر ہوتی تھی ۔ ابھی ضیاء الحق نہیں آئے تھے اور ’ ادیب لوگ‘ اپنی ہی آگ میں جلنا شروع ہو چکے تھے۔ قیام پاکستان کے تناظر میں احمد ندیم قاسمی نے کہا : پھر بھیانک تیرگی میں آ گئے ، ہم گجر بجنے سے دھوکا کھا گئے ۔ عبد اللہ ملک فرمانے لگے ’’یہ آزادی نہیں ہے۔ یہ تو پاکستان اور ہندوستان میں ایک طبقے کو ہم عوام کو لوٹنے کی آزادی ملی ہے‘‘۔ یہ الگ بات کہ عمر کے آخری دور میں عبد اللہ ملک کو جائے امان کسی روشن خیال کے ہاں نہیں بلکہ نظریہ پاکستان کے علمبردار اخبار کے صفحات میں ملی ۔ ظہیر کاشمیری نے تو حد ہی کر دی، فرمایا: ــ’’ سرزمین ِ وطن سے وفاداری زمانہ جہالت کی یاد گار ہے‘‘۔ گویا ’ ادیب لوگ ‘ اپنے لبِ خوش رنگ کی مدہوشیوں میں ایک فقرے میں روشن خیالی کی ساری شرح بیان کر گئے۔  ہم یہ سب بھلا کر آگے بڑھنا چاہتے ہیں ۔ نگہت مے پر غش کھانے والے جس ستم ظریف کے بالوں میں سفیدی آئی ہم نے اسے صوفیِ شہر لکھا لیکن اس قافلہ کم نصیباں کا معاملہ یہ ہے کہ شام سے ہے صبح بد اور صبح سے ہے شام بد ۔ مذہب اور پاکستان کا نام آتے ہی یہ لوگ بدو کے اونٹ کی طرح رسی تڑا کر بھاگ جاتے ہیں اور جہاں چھائوں ملے اور پیٹ بھرنے کا سامان ہو وہاں جگالی کرنے بیٹھ جاتے ہیں ۔ حسن عسکری نے شاید اسی پس منظر میں ایک ترقی پسند ادیب پر بین السطور گرہ لگائی کہ وہ ’  اورینٹ کیفے میں کائونٹر کی طرف منہ کر کے بیٹھتے ہیں ۔ بعد میں حالات نے ثابت کیا کہ یہ لوگ جہاں بھی بیٹھتے ہیں ان کا منہ کسی ’ کائونٹر‘ ہی کی طرف ہوتا ہے۔  اردو ادب میں فلسطین پر کافی کچھ لکھا گیا لیکن اردو ادب میں کشمیر پر کتنا لکھا گیا؟اکثریت گونگے شیطان کی طرح خاموش رہی ۔ فیض اور فراز نے لکھا مگر برائے وزنِ بیت ۔ کھینچ تان کے ثابت کرتا پڑتا ہے کہ یہ سطریں کشمیر کے لیے لکھی گئیں۔ جو وارفتگی فسلطین کے لیے تھی وہ کشمیر کے لیے کیوں نہیں ؟ شاید اس وارفتگی کی وجہ بھی فلسطین نہیں بلکہ سوشلزم اور کمیونزم تھا ۔  ان کے ہاں چی گویرا کے لیے دادو تحسین کے دفتر کھلے پڑے ہیں لیکن کیا مجال کبھی ان کے منہ سے سید علی گیلانی کے لیے غلطی سے بھی کوئی حرف تحسین ادا ہوا ہو ۔ انہیں چی گویرا کی داڑھی کے بالوں سے انقلاب ٹپکتا نظر آتا ہے لیکن علی گیلانی کے چہرے کی جھریوں سے جھانکتی عزیمت انہیں نظر نہیں آتی ۔ یہ بھگت سنگھ کی مدح میں دیوان لکھ ماریں گے لیکن برہان وانی کا ذکر آتے ہی یہ گونگے شیطان بصارت اور سماعت سے بھی محروم ہو جائیں گے۔ قصور ان کا نہیں ہے۔ یہ سیاہ بختی انہیں میراث میں آئی ہے۔  انتہا پسندی کا آزار کیا ہوتا ہے ، یہ تو ہم اپنی آنکھوں سے دیکھ چکے۔ لیکن یہ دلچسپ حقیقت بہت سوں کی نظروں سے اوجھل رہی ہو گی کہ فکر کی دنیا میں انتہا پسندی کا نقش اول یہی قبیلہ ہے ۔ جب یہ وشن خیالی کے آزار میں ریاست سے محبت کو جہالت کی یاد گار قرار دے رہے تھے انہی دنوں کچھ ادیبوں نے ان سے اختلاف کیا ۔ سلیم احمد نے پاکستانی ادب کی بات کی اور کہا مغربی تہذیب ہماری جڑوں میں بیٹھ رہی ہے اور ایسا لگتا ہے ہماری اندرونی مزاحمت ختم ہو کر رہ گئی ہے۔ اس یلغار سے بچنے کے لیے پاکستانی ادب ضروری ہے۔ اس پر برنگ شعلہ یہ بھڑک اٹھے ۔انہوں نے ہر’ غیر ترقی پسند ‘ ادیب کی تحریر اپنے گروہ کے رسائل و جرائد میں چھاپنے پر پابندی عائد کر دی بلکہ انہوں نے اپنے وہ مضامین بھی واپس منگوا لیے جو ’ رجعت پسند ‘ اور ’ جاہل‘ ادیبوں کے رسائل اور جرائد کو چھپنے کے لے بھجوائے جا چکے تھے۔ مجھے علم نہیں ، کیا معلوم یہی وہ پس منظر ہو جس میں سلیم احمد کو کہنا پڑا : آزادی رائے کو بھونکنے دو۔  فرض کریں ، یہ آسام نہیں کابل ہوتا، یہ کرفیو وادی کشمیر میں نہیں کسی مسلمان ملک میں لگا ہوتا، محصورین اور مقتولین مسلمانوں کی بجائے کسی اور مذہب کے ماننے والے ہوتے اس صورت میں یہ ‘ ملنگ لوگ‘ انسانیت کی ایسی دھمال ڈالتے کہ دھرتی ہلا دیتے۔ ان کے نزدیک ظلم کی تعریف پر پورا اترنے کے لیے لازم ہے کہ مظلوم اور مقتول کا اسلام سے کوئی تعلق نہ ہو ۔ مقتول اور مظلوم اگر مسلمان ہے تو حقوق انسانی کے یہ روشن خیال علمبردار گونگے اور بہرے شیطان بن جاتے ہیں ۔ یہ کائونٹر کی طرف منہ کر لیتے ہیں۔  .
##############################
https://web.facebook.com/asif.mahmood.1671/posts/2311954862259622
کیا جنرل گریسی نے قائد اعظم کا حکم ماننے سے انکار کر دیا تھا؟ آصف محمود  یہ بات اب قومی یادداشت کا حصہ بن چکی ہے کہ قائد اعظم نے جنرل گریسی کو کشمیر پر حملے کا حکم دیا مگر جنرل گریسی نے انکار کر دیا ۔ سوال یہ ہے کہ اس کہانی میں کتنی صداقت ہے؟ آئیے جنرل گریسی کا موقف جانتے ہیں ۔  جنرل گریسی کا یہ خط جنرل کے ایم عارف نے اپنی کتاب  Estranged Neighbours — India-Pakistan 1947-2010  میں نقل کیا ہے ۔ گریسی لکھتے ہیں :  ’’جس دن مہاراجہ نے بھارت سے الحاق کیا اس شام مجھے لاہور سے سر فرانسس موڈی کے ملٹری سیکرٹری کا فون آیا کہ گورنر جنرل چاہتے ہیں آپ فوج کو کشمیر میں داخل کر دیں ۔ میں نے کہا اسے کہا کہ تم نشے میں ہو اور لازمی طور پر ان سے یہ ہدایات تحریری طور پر لکھواءو یا پھر یہ ہدایات وہ خود مجھے فون پر دیں ‘‘ ۔  اگلے ہی دن جنرل گریسی لاہور جا کر قائد اعظم سے ملے اور ان کے ساتھ پاکستان اور بھارت میں افواج کے سپریم کمانڈر فیلڈ مارشل Claude Auchinleck بھی موجود تھے ۔ جنرل گریسی کہتے ہیں کہ انہوں نے صورت حال پر قائد اعظم کو بریف کیا ۔ جنرل گریسی کے الفاظ میں انہوں نے قائد اعظم کو بتایا کہ:  while Waziristan was still garrisoned, the Punjab frontier force was still in being and the Air Force almost entirely officered by British officers and all the functionaries are British or Indians. “… We had only part of 7th Division in Pindi of which signals were Sikh, and the Pakistan battalion available was dispersed to deal with refugees. The two Indian battalions, the 2/3 Gurkha and Madras battalion were to go to India. Lahore was garrisoned almost entirely by Gurkha and Garhwali battalions and many units of the Pak Army were commanded by Indians and British Cos. There were many Indian officers in key positions in offices, ordnance and RASC depots. “... There was not a Muslim single unit in the old Indian Army. Many Pak companies/detachments were still scattered as widely as Burma, Malaya, and Benghazi, etc.” جنرل گریسی کا دعوی ہے کہ اس بریفنگ کے بعد قائد اعظم پر صورت حال واضح ہو گئی اور انہوں نے اپنی پہلی ہدایات منسوخ کر دیں ۔
##############################
https://web.facebook.com/asif.mahmood.1671/posts/2315920151863093
بندر بانٹ کے لیے لائے گئے مشکوک صدارتی فرمانوں سےمعیشت ٹھیک نہیں ہوتی. معیشت شفاف پالیسیوں سے بہتر ہوتی ہے. تماشا دیکھیے حکومت آرڈی ننس واپس لے رہی ہے اس کے حصے کے نیم معاشی ماہرین مرحوم آرڈی ننس کے فضائل بیان کر کے ٹھنڈی آہیں بھر رہے ہیں کہ آہ آرڈی ننس تو نسخہ کیمیا تھا اب جانے معیشت کا کیا ہو. معاشی ٹائیگرز سے کوئی پوچھے معاملہ اگر اتنا ہی شفاف تھا تو حکومت عوام کے سامنے جرات سے اس کا دفاع کرتی. اسے واپس کیوں لے لیا؟
##############################
https://web.facebook.com/asif.mahmood.1671/posts/2315605165227925
اربوں روپے سرمایہ داروں کو معاف کرنے کا آرڈیننس واپس لے لیا گیا ہے. تحریک انصاف کے حصے کے متعصب بے وقوفوں کے علاوہ جو اس فیصلے کا بھی دفاع کرتے رہے سب کو مبارک. اور مبارک کی اس فہرست میں سب سے اوپر برادرم سہیل اقبال بھٹی کا نام آتا ہے جنہوں نے چند ماہ قبل یہ انکشاف کیا کہ یہ واردات ڈالی جا رہی ہے. میں نے اس خبر کو اپنی تحریر میں شیر کیا تو اس پر جملے کسے گئے لیکن مجھے سہیل اقبال بھٹی کی خبر پر یقین تھا. چنانچہ وہی ہوا اور جب وہ ہو گیا تو وہ لوگ جو کل تک اس خبر کو جھوٹ کہہ کر تمسخر اڑا رہے تھے انہوں نے اس فیصلے میں سے حکمت و دانائی برآمد کر لی. اور اب "حکمت و دانائی" پر مبنی یہ فیصلہ واپس لے لیا گیا ہے.
##############################
https://web.facebook.com/asif.mahmood.1671/posts/2319270578194717
مہاراجہ کا بھارت سے الحاق ۔۔۔۔انٹر نیشنل لاء کیا کہتا ہے؟ آصف محمود مہاراجہ کے بھارت سے الحاق کی قانونی حیثیت کیا ہے؟ اس ضمن میں دو نکتے بنیادی اہمیت رکھتے ہیں ۔ اول : کیا مہاراجہ کی الحاق کرتے وقت یہ حیثیت تھی کہ وہ ریاست کی نمائندگی کرتے ہوئے کسی ریاست سے معاملہ کرتا ؟ دوم : الحاق کے بعد کیا کشمیریوں کا حق خود ارادیت ساقط ہو چکا ہے اور کشمیر بھارت کا حصہ بن چکا ہے؟  پندرہ اگست 1947 کو مہاراجہ نے پاکستان کے ساتھ ’ سٹینڈ سٹل‘ ایگریمنٹ کیا ۔ دل چسپ بات یہ ہے کہ گیارہ اگست 1947 کو مہاراجہ نے اپنے وزیر اعظم رام چندرا کاک کو معزول کر کے نظر بند کردیا ۔ یہی نہیں بلکہ اس نے اپنے آرمی چیف ، چیف سیکرٹری اور پولیس کے سربراہ کو بھی برطرف کر دیااور ان کی جگہ اپنے خاندان کے لوگ لا کر بٹھا دیے ۔ ایسا کیوں ہوا ؟ یہ ایک طویل کہانی ہے جس کا خلاصہ یہ ہے کہ رام چندرا کاک بھارتی قیادت کی نظر میں مشکوک تھا اور اس کے بارے میں یہ تاثر تھا کہ اس کی اول ترجیح خود مختار کشمیر ہے اور یہ ممکن نہ ہوا تو یہ پاکستان کے ساتھ الحاق کو ترجیح دے گا ۔’ آتش چنار‘ کے مطالعہ سے معلوم ہوتا ہے کہ شیخ عبداللہ بھی رام چندرا کاک کو ’ پاکستانی ایجنٹ‘ سمجھتا تھا۔اب جب وزیر اعظم کے ساتھ چیف سیکرٹری ، آرمی چیف اور پولیس سربراہ بھی برطرف ہو گئے تو گویا وہ بھی کسی درجے میں ’ پاکستانی ایجنٹ‘ قرار پائے۔  گویانصف حکومت تو ٹھہری ’ پاکستانی ایجنٹ‘ ، (لیکن یہ بہر حال ان کا ایک انتظامی فیصلہ تھا ، بعد میں تو صورت حال کی نوعیت ہی بدل گئی) اب آگے چلیے۔ مہاراجہ کے خلاف ایک خانہ جنگی کی کیفیت تھی ۔ مسلمانوں کا قتل عام ہوا اور پونچھ سے جہاں ستر ہزار سابق فوجی موجود تھے بغاوت شروع ہو گئی ۔ چند ہی دنوں میں عالم یہ تھا کہ پونچھ شہر کو چھوڑ کر سارا صوبہ مجاہدین کے قبضے میں تھا ۔ مہاراجہ نے بھارت کے ساتھ نام نہاد الحاق 26 اکتوبر کو کیا جب ریاست پر اس کی عملداری ختم ہو چکی تھی ۔ سردار ابراہیم خان نے تو اس سے بہت پہلے 19 جولائی کو جنرل اسمبلی کے اجلاس میں الحاق پاکستان کی قرارداد پاس کر دی تھی ۔ یاد رہے کہ یہ کوئی خفیہ اجلاس نہ تھا یہ علی الاعلان سردار ابراہیم کے گھر میں منعقد ہوا تھا ۔ مہاراجہ نے اس قرارداد کو تسلیم کرنے سے انکار کر دیا اور باغیوں نے مہاراجہ کی فوج کا صفایا کر کے 24 اکتوبر کو ریاست آزاد کشمیر کے قیام کا اعلان کر دیا تھا ۔ یاد رہے کہ خود اقوام متحدہ کی جنرل اسمبلی نے سردار ابراہیم کو بطور صدر آزاد کشمیر مدعو کیا تھا اور یہ وہاں گئے تھے۔  میر پور ، کوٹلی اورگلگت پونچھ کا سارا صوبہ سردار ابراہیم کے قبضے میں تھا ۔گلگت ایجنسی میں کامیاب بغاوت ہو چکی تھی ۔ پٹیالہ سے منگوائے دستوں کے باوجود مہاراجہ صاحب کی عملداری جموں اور لداخ تک سمٹ چکی تھی ۔ مہاراجہ کو خوف کے عالم میں سری نگر چھوڑنا پڑا اور بھاگ کر جموں چلا گیا ۔ وی پی مینن اپنی کتاب ’ دی سٹوری آف دی انٹگریشن آف دی انڈین سٹیٹس ‘ میں لکھتے ہیں کہ مہاراجہ کے اعصاب چٹخ گئے تھے اور میں نے اسے مشورہ دیا کہ اپنے خاندان اور قیمتی اشیاء کو لے کر یہاں سے فوری طور پر نکل جائو ۔ مہاراجہ اپنی ساری کاریں بھی ساتھ لے گیا اور پیچھے صرف ایک جیپ رہ گئی ۔ وی پی مینن کی گواہی ہے کہ خوفزدہ مہاراجہ جب بھاگ رہا تھا تو ریاستی فوج کا کہیں وجود نہ تھا۔ اس کے خلاف ایک کامیاب بغاوت ہو چکی تھی ۔ مہاراجہ سری نگر سے فرار ہو چکا تھا ۔ اس نے بھارت سے فوجی مدد طلب کی ۔ اس کے الفاظ تھے: اگر میری ریاست کو بچانا ہے تو فوری طور پربھارت سے سری نگر فوجی امداد بھیجی جائے۔ بھارت نے جواب میں شرط عائد کر دی کہ پہلے الحاق کرو  پھر فوجی مدد بھیجیں گے۔ چنانچہ مہاراجہ نے بھارت سے الحاق کر دیا ۔ بعض لوگ اس صورت حال کا ذمہ دار پاکستان کو قرار دیتے ہیں انہیں معلوم ہونا چاہیے کہ شیخ عبد اللہ جیسے آدمی نے بھی دلی میں پریس کانفرنس کرتے ہوئے 21 اکتوبر کو اس بات کا اعتراف کیا کہ ساری خرابی مہاراجہ کے غلط فیصلوں کی وجہ سے ہوئی اور وہی اس کا ذمہ دار ہے۔  اس سارے پس منظر سے آگہی کے بعد اب آئیے اس سوال کی جانب کہ کیا مہاراجہ قانونی طور پر الحاق کرنے کی پوزیشن میں تھا ؟ ایک حکومت کب تک ایک ریاست کی نمائندگی کرتے ہوئے ریاست کے نام پر کسی بیرونی قوت سے کوئی معاہدہ کر سکتی ہے اور کب اس کا یہ حق ساقط ہو جاتا ہے۔ کیمبرج یونیورسٹی کے انٹر نیشنل لاء کے پروفیسر ڈاکٹر اوپن ہائیم انٹر نیشنل لاء کا ایک بہت بڑا نام ہے۔ہوگو گریشس کے ساتھ ساتھ بعض حلقوں میں انہیں بھی ’ فادر آف ماڈرن انٹر نیشنل لائ‘ کہا جاتا ہے۔انہوں نے اس کے لیے تین شرائط رکھی ہیں۔  پہلی شرط یہ ہے کہ حکومت کا اپنے علاقوں پر حقیقی کنٹرول ہو۔ سامنے کی بات ہے کہ مہاراجہ کی حکومت کا اپنے علاقوں پر کوئی کنٹرول نہ تھا ۔ اسے سری نگر سے بھی فرار ہونا پڑا اور اس کی عملداری محض جموں اور لداخ تک محدود ہو کر رہ گئی اور وہاں بھی اسے خطرہ تھا۔ دوسری شرط یہ ہے کہ عوام کی غالب اکثریت میں اس حکومت کے لیے habitual obedience موجود ہو، مہاراجہ کے لیے اب عوام میں اطاعت کے یہ جذبات بھی موجود نہیں تھے ۔ نہ صرف بغاوت ہو چکی تھی بلکہ اس کی حکومت کے متوازی حکومت بنائی جا چکی تھی ۔ آزاد کشمیر حکومت قائم ہو چکی تھی اور سردار ابراہیم اس کے صدر تھے۔  اوپن ہائیم کے مطابق تیسری شرط یہ ہے کہ اس حکومت کے اقتدار میں رہنے کے معقول حد تک امکانات موجود ہوں ۔ مہاراجہ کی حکومت کے اقتدار میں رہنے کا کوئی امکان موجود نہ تھا ۔ یہ وہ حقیقت تھی جس کا اعتراف خود مہاراجہ نے تحریری طور پر کیا کہ ’’ اگر میری ریاست کو بچانا ہے تو فوری طور پربھارت سے سری نگر فوجی امداد بھیجی جائیــ‘‘۔ یعنی اس نے غیر نمائندہ حیثیت سے بھارت سے معاملہ کیا ۔  اب بڑھتے ہیں دوسرے سوال کی جانب کہ کیا الحاق کی اس نامعتبر دستاویز کے بعد کشمیریوں کا حق خود ارادیت ساقط ہو چکا ہے؟ یہ انتہائی اہم سوال ہے۔اس پر انشاء اللہ آئندہ نشست میں بات ہو گی۔ #kashmir .....
##############################
https://web.facebook.com/asif.mahmood.1671/posts/2330611140393994
کشمیر پر مخدوم صاحب کی زبان پھسل گئی. یہ زبان ملتان کی گدی نشینی کے جملہ حقوق محفوظ پر کبھی اپنے بھائی کے حق میں پھسل کے دکھائے.
##############################
https://web.facebook.com/asif.mahmood.1671/posts/2329055817216193
انڈین سٹیٹ آف جموں اینڈ کشمیر یہ ہے ہماری جارحانہ سفارت کاری 😢
##############################
https://web.facebook.com/asif.mahmood.1671/posts/2332578966863878
نواز شریف ڈیل نہیں کریں گے؟ آصف محمود  حیرت ہوئی یہ رائے ونڈ کے میاں محمد نواز شریف صاحب کا ذکر ہو رہا ہے یا اسد الصحرا، عمر مختار کی عزیمت کا بیان ہے ۔ جناب سردار خان نیازی نے سادہ سا ایک سوال پوچھا تھا ، جناب راجہ ظفر الحق نے جواب میں پہلے غزل قصیدہ کی ، پھر رجز کہہ ڈالے ۔ سوال تھا: کیا کوئی ڈیل ہو رہی ہے؟ جواب آیا : جس نواز شریف کو میں جانتا ہوں اور جتنا میں جانتا ہوں ممکن ہی نہیں وہ اپنے موقف سے پیچھے ہٹ جائے اور ڈیل کر لے ۔ راجہ ظفر الحق چاہتے تو اس سوال کے جواب میں مسکرا دیتے کہ دیکھیے صاحب، نہ  پچھلی دفعہ ڈیل کرتے وقت مجھ سے کسی نے پوچھا تھا نہ اس مرتبہ ضروری ہے کہ کوئی مجھے اعتماد میں لے۔ لیکن راجہ صاحب ایک وضع دار آدمی ہیں ۔  انہوں نے پاسِ وضع میں میاں صاحب کی عزیمت کا رجز پڑھ دیا ورنہ یہ بات اب کس سے چھپی ہے کہ مسلم لیگ ن کا چیئر مین بھی اتنا ہی با اختیار ہے جتنا پاکستان کے سب سے بڑے صوبے کا وزیر اعلی ۔  اتفاق دیکھیے عثمان بزدار اگر عمران خان کے وسیم اکرم ہیں تو قبلہ راجہ صاحب بھی ضیاء الحق کے اوپننگ بیٹسمین ہوا کرتے تھے، آج کل چیئر مین مسلم لیگ ن ہیں لیکن ہیں بارہویں کھلاڑی ہی ۔ راجہ صاحب نواز شریف کی محبت کے گرفتارِ تازہ نہیں کہ نئی نئی وارفتگیوں میں مبالغہ کر رہے ہوں ، وہ ایک بزرگ سیاستدان ہیں جو نواز شریف صاحب کے بیانیے ، نظریے اور عزیمت کی ساری حقیقتوں سے خوب آگاہ ہیں ۔ سب کچھ جان کر بھی لوگ بیعانیے کو بیانیہ کہیں اور اس میں سے عزیمت برآمد کر لیں تو میر یاد آتے ہیں:  اس کا منہ دیکھ رہا ہوں ،سو وہی دیکھوں ہوں  نقش کا سا ہے سماں ، میری بھی حیرانی کا  ارشاد ہوا : جتنا میں جانتا ہوں ۔ سوال یہ ہے کہ آپ کتنا جانتے ہیں؟ شاید سب سے زیادہ۔ . عشاق سے چہرا چھپانا ویسے بھی ایک تکلف ہے اور میاں نواز شریف کی سیاست راجہ ظفر الحق کے سامنے یوں رکھی ہے جیسے کسی مردِ دانا کے سامنے اس کی اپنی ہتھیلی ، وہ ساری لکیروں سے آگاہ ہوتا ہے۔ ایک میاں صاحب کو ہم بھی جانتے ہیں ۔ عشروں کی سیاست سے اگر ڈیل نکال دی جائے تو باقی بچتا ہی کیا ہے۔ میاں صاحب کی سیاست کے گوشوارے میں ابن الوقتی اور ضمیر کے نیلام گھر کی میزبانی کے علاوہ ہے کیا بزرگ سیاست دان جس پر فدا ہیں؟ میاں صاحب دولت کے بل پر سیاست میں آئے اور دولت ہی کے بل پر سارے قلعے فتح کرتے چلے گئے۔ ہارس ٹریڈنگ ہی کے وہ بانی نہیں ، یہ روایت بھی ان سے منسوب ہے کہ میں صرف اسی پر اعتماد کرتا ہوں جسے میں خرید چکا ہوں ۔ جس کا ضمیر صاحب کی تجوری میں نہیں رکھا اس پر صاحب نے کبھی اعتبار نہیں کیا۔مزاج شاہاں کی ناتراشیدگی کا یہ عالم ہے کہ بھری محفل میں ایک ایم پی اے نے کہا : میاں صاحب میں آپ کا کتے سے زیادہ وفادار ہوں اور میاں صاحب اس طرز بیاں پر شاد ہو گئے۔ قاضی حسین احمد مرحوم کی گواہی موجود ہے کہ بے نظیر بھٹو کے خلاف عدم اعتماد کے ہنگام میاں صاحب نے کیا کچھ نہیں کیا۔  میاں صاحب ڈیل نہیں کریں گے تو میاں صاحب کیا کریں گے؟غلام محمد قاصر نے کہا تھا :  کروں گا کیا جو محبت میں ہو گیا ناکام  مجھے تو اور کوئی کام بھی نہیں آتا  بازار سیاست میں بھائو تائو نہیں کریں گے تو میاں نواز شریف کیا دیوان غالب کی شرح لکھیں گے؟  ہر شعبے کو میاں صاحب نے کرپٹ کیا ، ہر ادارے کو شریفائز کیا ، شرافت کی صحافت اور شریف سول سروس کے عملی مظاہر تو ہمارے سامنے ہیں ۔ کیا احتساب کا ادارہ اور کیا عدالت ، ہر شعبے کو دیمک کی طرح میاں صاحب کے طرز سیاست نے چاٹا ۔ ماضی کی تو یہ توجیح پیش کی جا سکتی ہے کہ میاں صاحب بعد میں بدل گئے اور سیاست دان کی بجائے ایک مدبر بن گئے۔ لیکن مدبر کے کمالات بھی ہمارے سامنے ہیں ۔ سعودیہ سے لوٹے تو ایک یا دو نہیں پورے ایک سو چالیس ’ لوٹوں‘ کو ٹکٹ دے اصولی وصولی سیاست کو کمال تک پہنچایا۔ پرویز مشرف کا وزیر قانون ان کا بھی و زیر قانون تھا ، مشرف دور کے گورنر جنرل عبد القادر بلوچ نواز شریف دور کے وفاقی وزیر تھے اور اسلامی جمہوریہ پاکستان کو جمہوریت کے فضائل ایسے بتایا کرتے تھے جیسے جمہوریت آپ ہی کے باغیچے کا کوئی شگوفہ ہو۔  کیا ہم بھول گئے کہ مشرف دور میں کیا ہوا تھا ۔ غوث علی شاہ ساتھ والی کوٹھڑی میں ہی پڑے رہ گئے ا ور میاں صاحب اپنے بیعانیے ، معاف کیجیے گا بیانیے سمیت جہاز میں بیٹھ کر جدہ تشریف لے گئے ۔ غوث علی شاہ نے بعد میں صرف اتنا گلہ کیا کہ میاں صاحب اتنے بڑے جہاز میں ہمارے لیے کیا ایک سیٹ بھی نہ تھی کہ ہمیں یہیں چھوڑ کر چل دیے اور بتایا تک نہیں.  چنانچہ اب طلال چودھری اور دانیال عزیز جمہوریت کی زلفیں سنوار رہے ہیں اور غوث علی شاہ کی کوئی خبر نہیں ۔  نواز شریف اول و آخر ایک کاروباری آدمی ہیں جو حساب سودو زیاں کے ماہر ہیں۔ ایسا نہیں کہ وہ ڈیل نہیں کر رہے اور جیل میں ایک عمر مختار صحرا کا شیر بن کر دھاڑ رہا ہے، بلکہ معاملہ یہ ہے کہ کاروباری آدمی بہتر شرائط پر ڈیل کے لیے منڈی کے اتار چڑھائو کو دیکھ رہا ہے ۔ عمران خان نے ڈھنگ کے دو چار کام کر لیے ہوتے تو میاں صاحب کی سیاست انجام کو پہنچ چکی ہوتی ۔ لیکن امر واقع ہے کہ تبدیلی کے نام پر ہنستے بستے معاشرے میں سونامی آ گیا ہے۔ بد زبانی اور بد کلامی کے علاوہ ہر شعبے میں مندی ہے اور میاں صاحب سوچ رہے ہیں کہ عمران خان کے طرز حکومت کا یہی حال رہا تو لوگوں نے ایک دو ماہ میں ہی کفن چور کے باپ کی بلندی درجات کی دعائیں شروع کر دینا ہیں ۔ فضل الرحمن بھی تحریک شروع کرنے والے ہیں اور نواز شریف امید سے ہیں کہ حالات بدلیں گے۔ وہ اسی کے منتظر ہیں ۔  وہ عمر مختار ہیں نہ سلطان فتح علی خان ٹیپو،، وہ نواز شریف ہیں ۔ وہ سازگار موسموں میں بہتر ڈیل کی کوشش کریں گے اور اس کے بعد جاوید ہاشمی کو فون کر کے پوچھیں گے : یار مچھلی تالاب والی اچھی ہوتی ہے یا دریا والی؟ ...
##############################
https://web.facebook.com/asif.mahmood.1671/posts/2331080400347068
معاشی حالات خراب تھے. اور خراب معاشی حالات میں اگر کوئی روزی روٹی کمانے کا کوئی انتظام کیے بیٹھا ہو تو اسے غنیمت سمجھنا چاہیے. اس حکومت نے آتے ہی لوگوں کے گھر گرا دیے اور مارکیٹوں کی مارکیٹیں اڑا کر پھینک دیں کہ یہ ناجائز ہیں. تین تین عشروں سے قائم دکانیں پل بھر میں گرا دی گئیں. لوگ بے روزگا ہو گئے. لاکھوں خاندانوں کی روزی روٹی کا بندوبست تھا جو چھین لیا گیا. اور اب عالم یہ ہے کہ حکومت کے دامن میں بد کلامی کے سوا کچھ نہیں. نہ کوئی ویژن ہے نہ کوئی پلاننگ. معاشی حالات خراب سے خراب تر ہوتے جا رہے ہیں.
##############################
https://web.facebook.com/asif.mahmood.1671/posts/2335054353283006
یہ فیض آباد سے اسلام آباد جانے والی سڑک ہے. آدھے گھنٹے سے بند پڑی ہے. وجہ کیا ہے؟ وجہ یہ ہے کہ تحریک انصاف کا چھ سات گاڑیوں پر مشتمل "عظیم الشان جلوس" مظفر آباد جا رہا ہے اور انہوں نے ساری سڑک بند کر دی ہے اور ویڈیو بن رہی ہے تاکہ کارروائی ڈالی جا سکے. ویسے بھی اپنی حکومت میں بندہ اتنی سی دادا گیری بھی نہ کرے تو انقلاب کیسے آئے گا. پولیس پاس کھڑی تماشا دیکھ رہی ہے. سکولوں کی چھٹی کا ٹائم ہے لیکن کسی کو شرم نہیں آ رہی.
##############################
https://web.facebook.com/asif.mahmood.1671/posts/2341417632646678
موسم بدلا تو پہاڑوں کا رخ کیا. ہاتھ میں بانسری لیے یہ صاحب راستے میں ملے. پوچھا کچھ گنگنا لیتے ہو؟ کہنے لگے تھوڑا تھوڑا. کچھ ہمیں بھی سنائیں گے؟ جو آپ کہیں. یوں جنگل کے بیچ یہ محفل آراستہ ہو گئی. اس محفل کا ایک رنگ آپ بھی دیکھ لیجیے : بچپن کی محبت کو دل سے نہ جدا کرنا
##############################
https://web.facebook.com/asif.mahmood.1671/posts/2341611239293984
ٹوٹے ہوئے مندر میں روتے ہوئے ہندو کی آہیں سنیں تو یاد آیا مسلم ریاست میں اقلیت پر ظلم کا مقدمہ قیامت کے روز اللہ کی عدالت میں خود رسول اللہ صل اللہ علیہ والہ وسلم پیش کریں گے. اس وقت سے نہیں اس وقت کے تصور سے بھی خوف آتا ہے.
##############################
https://web.facebook.com/asif.mahmood.1671/posts/2343627139092394
کیا سکھ بھی ہندو ہوتے ہیں؟ آصف محمود کیا یہ سکھ بھی ہندو ہوتے ہیں ؟ آپ سوچ رہے ہوں کیا بے ہودہ سوال لے کر آ گیا ہے ، اسے اتنا بھی معلوم نہیں کہ سکھ ازم دنیا کا پانچواں بڑا مذہب ہے جس کے ماننے والے دنیا بھر میں پھیلے ہوئے ہیں ۔ لیکن میری کوئی غلطی نہیں ۔ مبینہ طور پر دنیا کی سب سے بڑی سیکولر جمہوری ریاست بھارت کے آئین میں لکھا ہے کہ سکھ بھی ہندو ہی ہوتے ہیں ۔ تو کیا خیال ہے آج تھوڑا سا ’ مطالعہ ہندوستان‘ ہو جائے؟  مودی تو بہت بعد کی بات ہے ، ’ہندتوا‘ پر تو بھارت کی پہلی دستور ساز اسمبلی نے ہی کام شروع کر دیا تھا ۔ مودی نے صرف اتنا کیا ہے کہ بغل میں رکھی چھری اب ہاتھ میں پکڑ لی ہے ۔ بھارتی آئین کے آرٹیکل 25 میں سکھ مذہب کو الگ مذہب ماننے کی بجائے ہندو مذہب قرار دیا گیا ہے ۔  اس آرٹیکل کی کلاز ’ بی ‘ میں ہندوئوں ، ہندوئوں کے طبقات اور ہندوئوں کے مذہبی اداروں کی بات کی گئی ہے اور ان اصطلاحات کی وضاحت کرتے ہوئے کہا گیا ہے کہ جب لفظ ہندو استعمال کیا جائے گا تو اس میں جین ، بدھ مت اور سکھ سب شامل ہوں گے اور جب ہندوئوں کے مذہبی اداروں کی بات ہو گی تو اس میں ان سب کی عبادت گاہیں بھی شامل ہوں گی۔ یعنی آئینی طور پر بدھ مت ، جین مت اور سکھ مذہب کے ماننے والوں کو ہندو قرار دے دیا گیا ۔ یہ گویا پہلے دن سے بھارتی ریاست کو ’ ہندوائز‘ کرنے کی ایک کوشش تھی جو بھارت کی پہلی دستور ساز اسمبلی کے ہاتھوں انجام پائی ۔ یہ دنیا کی تاریخ کا انوکھا سیکولرزم تھا کہ کھڑے کھڑے تین مذاہب کو ’ہندو‘ بنا دیا گیا ۔  اس اسمبلی میں سردار حکم سنگھ اور سردار بھوپندر سنگھ مان بھی موجود تھے ۔ انہوں نے اس آرٹیکل پر اعتراض کیا کہ ہما را ایک الگ مذہب ہے، ہم سکھ ہیں ۔ہمیں آپ ہندو کیسے قرار دے سکتے ہیں لیکن ان کی بات کسی نے نہ سنی ۔ چنانچہ ان دونوں نے بھارت کے آئین پر دستخط کرنے سے انکار کر دیا ۔  سردار حکم سنگھ کوئی جذباتی رہنما نہ تھے۔ وہ بھارت کی اس دستور ساز اسمبلی کی اہم ترین شخصیات میں سے ایک تھے۔ وہ تین دفعہ لوک سبھا کے رکن رہے ، ڈپٹی سپیکر رہے ، سپیکر رہے ، راجستھان کے گورنر کے منصب پر فائز رہے۔ سپوکس مین کے ایڈیٹر رہے اور ’ دی سکھ کاز‘ اور ’ دی پرابلمز آف سکھز‘ جیسی کتابوں کے مصنف تھے۔ ان کا موقف تھا کہ یہ متفقہ آئین نہیں تھا اور یہ سکھوں پر زبردستی ٹھونسا گیا تھا ۔  سکھ ازم دنیا کا پانچواں بڑا مذہب اور بدھ مت دنیا کا چوتھا بڑا مذہب ہے ۔ بھارت کے آئین کے کمالات دیکھئے اس نے ان دونوں کو ہندو بنا دیا ۔ سکھوں کی اپنی مستحکم روایات اور اپنے طبقات ہیں ۔ یہی حال بدھ مت کا ہے۔ لیکن دنیا کی سب سے بڑی سیکولر جمہوریت دنیا کے چوتھے اور پانچویں بڑے مذہب کو الگ مذہب ماننے پر ہی تیارنہیں ۔ دل چسپ حقیقت یہ ہے کہ جس اسمبلی نے یہ واردات ڈالی اس میں اکثریت کانگریس کی تھی جو یہ ثابت کرنے کو کافی ہے کہ کانگریس ہو یا بی جے پی نظریات کا نہیں فرق صرف طریقہ واردات کا ہے۔ اقلیتوں کو دنیا بھر میں مسائل کا سامنا رہتا ہے ، لیکن جنون اور جہالت کا جو مظاہرہ بھارت میں ریاستی سطح پر کیا گیا اس کی مثال کہیں نہیں ملتی ۔  اقلیتوں کی شناخت کا معاملہ بھارتی سپریم کورٹ تک پہنچ گیا ۔ جس بنچ نے اس کیس کی سماعت کی اس کی سربراہی چیف جسٹس کر رہے تھے۔ بھارتی سیکولرزم کی تشریح میں اور ہندتوا کی زلفوں کی آرائش میں اگر کوئی کمی رہ گئی تھی تو وہ اس بنچ نے 2005 ء میں اپنے فیصلے میں پوری کر دی ۔ اس فیصلے میں بھارتی سپریم کورٹ ایک عدالت کم اور سنگھ پریوار کا ذیلی ادارہ زیادہ لگ رہی تھی۔  عدالت نے طنز اور تضحیک سے کام لیتے ہوئے سکھوں ، بدھ مت اور جین مذہب کے ماننے والوں کو نام نہاد اقلیت قرار دے دیا ۔ عدالت نے ’’ نام نہاد اقلیت‘‘ کی اصطلاح باقاعدہ اپنے فیصلے میں استعمال کی ۔ نفرت اور تضحیک کی یہ انتہاء گویا اس بات کا اعلان تھا کہ بھارتی سپریم کورٹ بھی سنگھ پریوار کا حصہ ہی سمجھی جائے۔  عدالت نے حد ہی کر دی ۔ فاضل چیف جسٹس نے ایک مورخ کا کردار ادا کرتے ہوئے لکھا کہ سکھ اور جین مت کے لوگ تاریخی طور پر کسی الگ مذہب کے ماننے والے نہیں بلکہ یہ سب ہندو ہی تھے اور ہندوئوں ہی کے فرقے ہیں اس لیے انہیں ہندو ہی کہا جائے گا۔  عدالت نے مزید کمال کیا۔اس نے لکھا کہ اگر آپ بھارت میں ہندو نام کے کسی آدمی کو ڈھونڈیں گے تو یہ آپ کو نہیں ملے گا ۔ ہاں اس میں مختلف ذاتیں ملیں گی۔ کوئی برہمن ہو گا کوئی کھشتری تو کوئی شودر۔مگر آپ تلاش کرنا چاہیں کہ کوئی ہندو ہے تو یہ نہیں ملے گا ۔ اس نکتہ آفرینی کے بعد عدالت نے ابولکلام آزاد صاحب کی بصیرت کی آرتی اتارنے کے بعد ہندو کی ایک نئی تعریف بھی فرما دی ۔ فرمایا ہندو تو اصل میں بھارت میں رہنے والی مختلف کمیونٹی کے لوگوں کی مجموعی تصویر کا نام ہے۔ چنانچہ آج اگر کشمیر کے تناظر میں دارالعلوم دیوبند اسی مجموعی تصویر کے رنگ میں رنگا جا رہا ہے اور برادرم انعام رانا اس پر جمعیت علمائے ہندتواکی گرہ لگاتے ہیں تو اس میں جہان معنی پوشیدہ ہے۔  عدالت کے کمالات یہیں ختم نہیں ہو جاتے ۔ عدالت نے کہا کہ دیکھئے صاحب جین مذہب کے اصل میں ہندو ہونے کا ایک ثبوت یہ بھی ہے کہ دونوں کی تعلیمات میں کوئی فرق بھی نہیں ہے۔ بس ایک چھوٹا سا معمولی سا فرق ہی تو ہے کہ ہندوئوں کے ہاں بھگوان وغیرہ کا تصور ہے جب کہ جین والے ایسے کسی تصور کو نہیں مانتے۔  اس کے بعد جناب چیف جسٹس ہندتوا کے گھوڑے پر سوار ہوئے اور جین مذہب کو ہندو بناتے ہوئے فرمایا کہ جین نے اپنا تزکیہ نفس کیا تھا اور اسی کا درس لارڈ کرشنا بھی دیتے ہیں لہذا جین مذہب اصل میں ہندو ہی ہیں ۔ یعنی فاضل عدالت کے نزدیک جس مذہب میں تزکیہ نفس کی بات کی جائے گی وہ ہندو ہو جائے گا۔  نومولود محققین سے درخواست ہے، اللہ کے بندو کبھی’ مطالعہ ہندوستان‘ بھی کر لیا کرو۔یہاں سکھ بھی ہندو ہوجاتے ہیں ۔ ......
##############################
https://web.facebook.com/asif.mahmood.1671/posts/2342503072538134
بچیوں کا پردہ.... وزیر تعلیم کے پی کے جواب دیں گے؟ آصف محمود پشاور کے سکولوں کی بچیوں کے لیے عبایا اور پردے کا حکم جاری فرما دیا گیاہے ۔ اس فیصلے سے چند سوالات پیدا ہوتے ہیں ۔ 1 ۔ یہ فیصلہ صرف کے پی کے کے چند اضلاع کے لیے کیوں؟ کیا باقی تین صوبوں کے لیے شرعی احکام اور ہیں اور پشاور اور کے پی کے کے لیے اور ہیں ؟ 2 ۔ یہ فیصلہ کے پی کے میں چند سرکاری سکولوں کے لیے ہی کیوں ۔ وہاں بیکن ہاءوس سمیت مہنگے سکولوں کی چین بھی ہو گی ۔ تو کیا شرعی احکامات صرف سرکاری سکولوں کے لیے ہیں اور پرائیویٹ ادارے ان احکامات سے بالاتر ہیں ؟ 3 ۔ کے پی کے اسمبلی اور پھر پنجاب اسمبلی اور قومی اسمبلی میں بھی تحریک انصاف کی خواتین اراکین اسمبلی اور دیگر خواتین رہنماءوں کو بھی عبایا پہنائی جائے گی اور پردہ کرایا جائے گا؟ کیا اسلام کے احکامات تحریک انصاف کی اراکین پارلیمان اورخواتین رہنماءوں پر لاگو نہیں ہوتے؟ 4 ۔ وزیر تعلیم کے پی کے نے دین کا فہم کہاں سے حاصل کیا ہے؟انہیں کس نے بتایا ہے کہ پردے کا شرعی تصور وہی ہے جو وہ لاگو کرنے جا رہے ہیں؟ 5 ۔ سماج کی اپنی حساسیت اور اخلاقی تصورات ہوتے ہیں اور وہ والدین کو کسی وززیر تعلیم سے بہتر پتا ہوتا ہے کہ بچیوں کو کیا پہن کے جانا ہے اور کیا نہیں ۔ ایک باوقار لباس کی حد تک یونیفارم کی پالیسی دی جا سکتی ہے لیکن کسی کو عبایا یا پردے کے ایک خاص تصور پر عمل کرنے پر آپ کیسے مجبور کر سکتے ہیں ۔ برسوں سے کے پی کے میں باحیا اور شریف بچیاں اسی لباس میں تعلیم حاصل کر رہی ہیں. سب بچیوں نے مکمل لباس پہنا ہوتا ہے اور سر پر دوپٹہ لیا ہوتا ہے.  یہ ایک شریفانہ ، مہذب اور معقول لباس ہے ۔ وزیر تعلیم کو کس نے حق دیا ہے وہ اخلاقیات کا داروغہ بن جائیں؟ 6 ۔ آئندہ تحریک انصاف کے جلسوں میں بھی لڑکیاں عبایا پہن کر آیا کریں گی یا اسلام کے احکامات صرف کے پی کے کے سرکاری اداروں کی بچیوں کے لیے ہیں ؟  7 ۔ اور اگر یہ فیصلہ کسی امکانی شر سے بچنے کے لیے کیا گیا ہے  تو جو کچھ تحریک انصاف کی ایک ایم این اے تحریک انصاف کے قائد کے بارے کہہ چکیں اس کے بعد اگر کوئی کہہ دے کہ پارٹی قائد سے ملاقات کے وقت بھی کوئی ڈریس کوڈ وضع کیا جانا چاہیے تو آپ کا موقف کیا ہو گا ۔ بادی النظر میں یہ فیصلہ مولانا فضل الرحمن کے الزامات کا جواب دینے کی ایک کوشش ہے ۔ گویا مولانا پر سیاست کے لیے مذہب کو استعمال کرنے کا الزام عائد کرنے والی حکومت اب خود بھی مذہب کا سوئے استعمال کر رہی ہے ۔ حکومت اگر اس فیصلے میں مخلص ہے اور یہ سیاسی شعبدہ بازی نہیں ہے تو ذرا اس ڈریس کوڈ کو کراچی ، لاہور اور اسلام آباد مین بھی نافذ کر کے دکھائے ۔ مجتہد اپنی رائے کا پابند ہوتا ہے. ہم منتظر ہیں. اگر آپ مخلص ہیں تو زرا اس فہم دین کو خود پر بھی لاگو کیجیے.
##############################
https://web.facebook.com/asif.mahmood.1671/posts/2345093612279080
میں پہلے دن سے کہہ رہا ہوں مولانا فضل الرحمن کے لاک ڈاون کو ایزی نہ لیں. جب جب میں نے یہ عرض کی جواب میں تحریک انصاف کے قائدین اور وابستگان نے طنزیہ فقرے اچھالے اور تمسخر اڑایا. ان کے مزاج کے اس عمومی غیر سنجیدگی سے قطع نظر میری اب بھی یہی رائے ہے کہ مولانا کے احتجاج کو سنجیدگی سے لیجیے.
##############################
https://web.facebook.com/asif.mahmood.1671/posts/2344783178976790
فیس بک پر موجود تمام دوستوں کو اپنے پیج پر انوائٹ کر دیا ہے. کیونکہ زیادہ تر سرگرمی اب وہاں ہو گی. ہو سکتا ہے کچھ احباب تک میسج نہ پہنچ سکا ہو اسیے پیج کا لنک یہاں بھی شیر کر رہا ہوں. https://www.facebook.com/Asif-mahmood-104544267610529/
##############################
https://web.facebook.com/asif.mahmood.1671/posts/2346750408780067
وزیراعظم آزاد کشمیر نے بالکل درست سوال کیا ہے. کسی کے پاس جواب ہے تو دے. بات اتنی سادہ نہیں کہ  نام نہاد جارحانہ سفارت کاری کی دھول میں چھپ جائے.
##############################
https://web.facebook.com/asif.mahmood.1671/posts/2346373742151067
جارحانہ سفارت کاری کی کوئی خبر؟
##############################
https://web.facebook.com/asif.mahmood.1671/posts/2348537248601383
بھٹو صاحب اب آپ مر جائیں پلیز آصف محمود سڑک پر بیٹھی لاچار ماں ، اس کی گود میں تڑپتا اسکا بچہ ، بچے کی اکھڑتی سانسیں ، اور دوپٹے کے پلو میں چہرہ چھپائے درد کی شدت سے بلکتی ماں ۔ صبح سے بیٹھا سوچ رہا ہوں اس پر کیا لکھوں؟چشم نم سے شرمندہ، ہم قلم سے شرمندہ ، سوچتے ہیں کیا لکھیں؟سڑک پر ماں کی گود میں بچہ دم توڑ دے کہ ہسپتالوں میں کتے کے کاٹے کی ویکسین نہیں تھی تو اس سے بڑی قیامت اور کیا ہو سکتی ہے؟  پھیلے شگاف سینے کے اطراف درد سے  کوچہ ہر ایک زخم کا بازار ہو گیا  ماں اور بیٹے کا رشتہ کیا ہوتا ہے یہ اب کچھ کچھ سمجھ آنے لگا ہے ۔ اپنے بچپن میں اس کا احساس نہیں ہوتا ۔ یہ احساس اس وقت ہوتا ہے جب آپ اپنے بچوں کی ماں کا حال دیکھتے ہیں ۔ بچوں کی ماں کو دیکھتا ہوں تو اپنی ماں یاد آتی ہے۔ اس نے بھی مجھے ایسے ہی ناز سے پالا تھا ۔ بلکہ ا س سے کہیں زیادہ ۔ بچپن میں مگر کسے احساس ہوتا ہے کہ ماں کیا ہوتی ہے ۔ علی گاہے بیمار ہو جائے تو میرے لیے فیصلہ کرنا مشکل ہوتا ہے پہلے ہسپتال علی کو لے جائوں یا اس کی ماں کو ۔ اللہ کا شکر ہے اسلام آباد کے بہترین ڈاکٹر دستیاب ہیں ۔ نہ دن کی قید ہے نہ وقت کی ، ہر دن ہر وقت دستیاب ہیں ۔ لیکن گھر سے کلینک یا ہسپتال تک کے سفر میں گویا دو مریض ساتھ ہوتے ہیں ۔ ڈاکٹر سے چاکلیٹ لیتے ہی بیٹے کا فلو ٹھیک ہو جاتا ہے اور بیٹے کو مسکراتا دیکھ کر اس کی ماں بھی صحت یاب ہو جاتی ہے۔ جب سے میں نے ایک ماں کی گود میں ایک بیٹے کو مرتے دیکھا ہے درد کنپٹیوں میں آکر بیٹھ گیا ہے۔  یہ تو ایک منظر نامہ ہے جو سامنے آیا اور لہو رلا گیا ۔ ایسے کتنے ہی واقعات ہوں گے جو اوجھل رہ گئے ہوں گے۔ مجھے یاد ہے کتے کے کاٹے کی ویکسین کی عدم فراہمی پر سب سے زیادہ آواز میرے دوست سینیٹر کریم خواجہ نے اٹھائی تھی ۔ اب وہ حکومت سندھ میں ایک اہم منصب پر فائز ہیں ۔ سندھ کا اس قت حال یہ ہے کہ صرف کراچی کے چار ہسپتالوں میں صرف اس سال کے دوران کتے کے کاٹے کے 18ہزار مریض لائے گئے۔ ڈبلیو ایچ او کے مطابق سندھ میں چند سال پہلے ایک سال میں 97 ہزار ایسے مریض رجسٹر کیے گئے۔ ان مریضوں کے لیے ویکسی نیشن کی سہولت کا عالم یہ ہے کہ کراچی میں صرف دو ہسپتالوں جناح پوسٹ گریجوایٹ میڈیکل کالج سنٹر اور انڈس ہسپتال میں یہ سہولت موجود ہے باقی تمام ہسپتالوں میں یہ ویکسی نیشن دستیاب نہیں ہے۔  حالت تو یہ ہے کہ سندھ حکومت نے اٹھارویں ترمیم کے بعد ملنے والے غیر معمولی بجٹ میں سے اپنے ہیلتھ بجٹ کا 70 فیصد سرکاری ہسپتالوں اور اداروں کی بجائے این جی اوز اور پبلک لمیٹڈ کمپنی میں بانٹ دیا تھا ۔ وہ بھی براہ راست ۔ سندھ گورنمنٹ چلڈرن ہسپتال ایک این جی او کے حوالے کر دیا گیا ۔ ملیر کے سندھ گورنمنٹ ہسپتال ابراہیم حیدری کے 14 مقامات ایک این جی او کے حوالے کر دیے گئے ۔ سجاول اور ٹھٹہ ہسپتالوں کی ایمبولیینسز این جی اوز کو دے دی گئیں ۔ ایک پبلک لمیٹڈ کمپنی کو 70 ایمبولینسز عطا کر دی گئیں؟ شاید اس لیے کہ اس پبلک لمیٹڈ کمپنی کے بورڈ آف گورنر میں ایک سابق وزیر اعلی کی صاحبزادی تھیں۔  سیکرٹری ہیلتھ نے سندھ ہائی کورٹ کو خود بتایا صحت کی ناکافی سہولیات کی وجہ سے 1340 بچے مر چکے ہیں ۔ چند ماہ پہلے سندھ اسمبلی میں قرارداد پیش کی گئی کہ لاڑکانہ میں ایمبولینس کی سہولت کا یوں فقدان ہے کہ مریضوں کو رکشوں میں ہسپتال لایا جاتا ہے لیکن کس کو پرواہ تھی کوئی اس قرارداد پر غور کرتا۔ نیوٹریشن سپورٹ فنڈ کے باوجود تھر میں بچے مر رہے ہیں؟ سندھ کی 80 فیصد آبادی پینے کے صاف پانی سے محروم ہے۔  سندھ میں 60 لاکھ بچے سکول نہیں جاتے۔ گویا سندھ کے بچوں کا 55 فیصد سکول کی تعلیم سے محروم ہے۔  5483 سکول بند پڑے ہیں۔ 47 فیصد سکول ایسے ہیں جہاں صرف ایک استاد تعینات ہے۔ 66 فیصد سکولوں میں بجلی نہیں ہے ۔ 53 فیصد سکول پینے کے صاف پانی سے محروم ہیں ۔ 49 فیصد سکولوں میں ٹائلٹ کی سہولت میسر نہیں ہے۔ محکمہ تعلیم نے خود سندھ ہائی کورٹ کو بتایا کہ 1185 پرائمری سکول غیر فعال ہیں ۔ سپارک یعنی سوسائٹی فار پروٹیکشن آف رائٹس آف چلڈرن کی رپورٹ کے مطابق بعض سکولوں میں اساتذہ موجود ہی نہیں اور کچھ سکولوں میں طلباء کم اور اساتذہ زیادہ ہیں ۔  چائلڈ لیبر سروے کے لیے 54 ملین مختص کیے گئے لیکن سروے نہیں ہو سکا۔ سٹریٹ چائلڈ کی فلاح کے لیے 314 ملین رکھے گئے تھے ۔ معلوم نہیں کہاں گئے۔یہ اعدادو شمار کوئی انکشاف نہیں ۔ چند ماہ پہلے بھی ایک کالم میں میں یہ لکھ چکا ہوں لیکن جب تک غریب کا بچہ مرتا رہے کسی کو کیا پرواہ ہو سکتی ہے۔  ا س وقت وفاق کا شیئر ساڑھے بیالیس فیصد اور صوبوں کا شیئر ساڑے ستاون فیصد ہے ۔ آئین کے آرٹیکل 160 کی ذیلی دفعہ تین اے کے تحت یہ لازم ہے کہ صوبوں کو ملنے والی رقم گذشتہ سال کے مقابلے میں کم نہ ہو۔ گویا ہر سال صوبوں کو زیادہ رقم مل رہی ہے لیکن سوال یہ ہے کہ وہ خرچ کہاں ہو رہی ہے۔ یہ وہ سوال ہے جو نہ کوئی پوچھے گا نہ پوچھنے دے گا ۔  اٹھارویں ترمیم سے موج میلا جاری ہے۔ شاہی خاندان کے سپوت پوشاکیں زیب تن کر کے اسلام آباد اسمبلی میں خطاب فرماتے ہیں اور ان کے حصے کے بے وقوف کہتے ہیں اگلا شاہ معظم یہی شہزادہ ہو گا ۔ یہ لوگ روتے بھی شاہی خاندان کے لیے ہیں اور بغلیں بھی ان ہی کے لیے بجاتے ہیں ۔ بھلے سارا جہان مر جائے ، شاہی خاندان اور اس کے مجاور چیخ چیخ کر کہیں گے بھٹو زندہ ہے۔  وقت آ گیا ہے کہ قوم ہاتھ جوڑ کر کہے: بھٹو صاحب ! دیکھ لیجیے آپ کے نام پر اقتدار کے مزے کرنے والوں نے سندھ کا کیا حال کر دیا ۔ ان سیاسی مجاوروں نے آپ کو جینے جوگا چھوڑا ہی کب ہے۔ بھٹو صاحب اب آپ مر جائیں پلیز ۔ یہ جینا بھی کوئی جینا ہے بھٹو صاحب؟
##############################
https://web.facebook.com/asif.mahmood.1671/posts/2347178268737281
آئیے ہم سب عمران خان صاحب کے آگے ہاتھ جوڑ کر ایک عرض کریں کہ خدا کا واسطہ جب تک آپ اپنے رویے کی تہذیب نہیں کرتے، جب تک آپ دو چار اچھے کام نہیں کر لیتے، جب تک آپ کو ڈھنگ کے دو چار معقول لوگ نہیں مل جاتے تب تک کم از کم یہ ریاست مدینہ کی اصطلاح کا استعمال بند کر دیجیے. اس رویے، اس مزاج، اس انداز ، اس نا اہلی، اس بد انتظامی اور اس بے نیازی سے چلنے والی حکومت کو یہ اصطلاح استعمال کرنے کا کوئی حق نہیں. یہ ایک سنجیدہ اصطلاح ہے.
##############################
https://web.facebook.com/asif.mahmood.1671/posts/2351466901641751
عبایا   ۔۔۔۔۔     چند گزارشات آصف محمود چند سال پہلے کی بات ہے مین ایک ٹی وی چینل کے پروگرام میں مدعو تھا ۔ وہاں میرے ساتھ ’’ سول سوسائٹی ‘‘ کی نمائندہ ایک خاتون اور پاکستان ہندو کونسل کے چیئر مین ڈاکٹر رمیش کمار بھی مدعو تھے ۔ وہ اس وقت مسلم لیگ ن کا حصہ تھے اور ابھی ان تک یہ ’’ بریکنگ نیوز‘‘ نہیں پہنچی تھی کہ نواز شریف کرپٹ ہیں اور ملک کی قمست تو صرف عمران خان ہی بدل سکتے ہیں ۔ دوران گفتگو ڈاکٹر صاحب نے بڑی عجیب بات کہہ دی ۔ فرمانے لگے: دیکھیے ہر عہدے پر ایک موزوں فرد ہی کو لگایا جا سکتا ہے’’ رائٹ مین فار دی رائٹ جاب‘ ۔ اب ایسا تو نہیں ہو سکتا کہ کسی برقع پہننے والی کو ہم حقوق انسانی کے ادارے میں لگا دیں ‘‘ ۔ میں نے احترام سے عرض کی کہ ڈاکٹر صاحب آپ نامناسب بات کہہ رہے ہیں آپ اپنے الفاظ واپس لیں ۔ انہوں نے اپنے موقف پر اصرار کیا ۔ مین نے ان سے دوبارہ درخواست کی کہ آپ غلط بات کر رہے ہیں ۔ بر قع پہننے سے کوئی خاتون کسی منصب کے لیے نا اہل کیسے ہو جاتی ہے ۔ کیا میں اب یہ کہہ دوں کہ یہ معزز خاتون جو جینز پہن کر میرے ساتھ اس پروگرام میں بیٹھی ہے اسے یہاں بیٹھ کر بات کرنے کا کوئی حق نہیں اور آپ جو دس منٹ سے رویت ہلال کمیٹی پر ارشادات فرمائے جا رہے ہیں آپ کیا اس موضوع پر بات کرنے کے لیے ’’ رائٹ مین‘‘ ہیں ۔ بات تلخی تک چلی گئی اور میں نے کہا اگر گفتگو اسی انداز میں ہونی ہے تو میں آپ کو بات نہیں کرنے دوں گا ۔ برقع پہننے والی عورتیں ہماری تہذیبی روایت کا حصہ ہیں اور کسی کو ان کی توہین کا کوئی حق نہیں ۔ ۔ ۔ ۔ ۔ ڈاکٹر رمیش کمار نے پروگرام کے بعد شکوہ کیا کہ آپ نے غلط کیا، میں نے ان سے عرض کی کہ غلط آپ نے کیا میں نے بالکل درست کیا ۔ ۔ ۔ ۔ ۔ ۔ پروگرام اینکر ، ڈاکٹر رمیش کمار اور ’’ سول سوسائٹی ‘‘ کے نزدیک میں ایک ’’ مولوی ‘‘ قرار پایا جو یہ بات برداشت نہ کر سکا ۔ اب ایک دوسرا رویہ دیکھیے ۔ کے پی کے میں عبایا کو لازم قرار دیا گیا ۔ اس حکم کی جو حکمت کے پی کے حکومت نے بیان کی وہ جہالت کا شاہکار تھی ۔ اس پر میں نے تنقید کی ۔ اب کے بعض دوستوں کی جانب سے ارشاد ہوا کہ یہ تو لادین اور لبرل انتہا پسندوں کا موقف ہے ۔ اس لیے اب میں تھوڑا تھوڑا لا دین قرار پایا ۔ جو بات کرنے کی ہے اس کی طرف جانے سے پہلے یہ سمجھنا ضروری ہے کہ اعتراض کس بات پر تھا ۔ اسلام میں لباس کی حدود کیا ہیں اور پردہ کیا ہوتا سادہ سی بات ہے لباس کو شائستہ ہونا چاہیے اور اس میں جسمانی خدوخال کی نمائش نہیں ہونی چاہیے ۔ لباس ستر پوشی کا ایک عامل ہے ۔ اب ہر علاقے کا اپنا لباس ہے ۔ کوئی لباس اسلامی یا غیر اسلامی نہیں ہوتا ۔ اسلام نے صرف بنیادی بات سمجھا دی ہے ۔ اب اسلام صرف ایک خطے کے لیے نہیں اترا کہ اسی علاقے کا لباس جب تک پہن نہ لیا جائے تب تک بات نہیں بنے گی ۔ اللہ نے لوگوں کو مختلف علاقوں میں پیدا کیا اور رہنما اصول دے دیے ۔ ہر علاقے میں ان رہنما اصولوں کی روشنی میں لباس کا تعین کیا جاسکتا ہے ۔ اب پردہ کیاہے اس پر ہمیشہ سے اختلاف رہا ۔ الا ما ظہر منہا کی تعریف پر ایک سے زیادہ آراء رہیں ۔ چہرے کا پردہ ہے کہ نہیں اس پر بھی مختلف آراء موجود ہیں ۔ ہر علاقے اور ماحول کے ساتھ رجحانات بدل جاتے ہیں ۔ مغرب میں اور حتی کہ پاکستان کے کچھ علاقوں میں کوئی عورت دوپٹہ کر لے تو یہی سمجھا جائے گا کہ اسے اسلام سے بہت محبت ہے ۔ کہیں البتہ ’’ دیسی برقع‘‘ سے کم تر کوئی چیز قبول نہیں اور کالے برقع کو ’’ فیشی برقع‘‘ کا طعنہ دیا جاتا ہے ۔ اب جو جتنا چاہے اہتمام کر لے لیکن اختلافی امور میں کوئی چیز مسلط نہیں کی جا سکتی ۔ سوائے اس بنیادی اصول کے جو اوپر بیان کر دیا گیا ہے ۔ ہمارے دیہاتوں میں عورت صدیوں سے کھیتی باڑی میں ہاتھ بٹا رہی ہے لیکن لکھنءو کی اشرافیہ کا حال یہ تھا کہ عورت کی پالکی میں پتھر رکھ دیے جاتے تھے کہ پالکی اٹھانے والوں کو یہ بھی معلوم نہ ہو عورت دبلی ہے یا موٹی ۔ اب آئیے کے پی کے کے معاملے پر ۔ یہاں اعتراض عبایا پر نہیں ۔ ہمارے گھر میں اس سے بھی زیادہ اہتمام ہوتا ہے ۔ سوال اٹھایا جا رہا ہے کہ دیگر اداروں میں ڈریس کوڈ دیا جا سکتا ہے تو یہاں کیوں نہیں دیا جا سکتا ۔ یہ خلط مبحث ہے ۔ یہاں معاملہ ڈریس کوڈ کا نہیں تھا ۔ یہاں معاملہ یہ تھا کہ عصمت دری کے واقعات بڑھ رہے ہیں اس لیے آئندہ لڑکیاں عبایا کر کے آئیں ۔ یعنی چونکہ جنسی کتے زیادہ ہو گئے ہیں اور اس لیے کتوں کو مارنے کی بجائے شہریوں پر مزید پابندیاں لگائی جائیں گی ۔ یہ سوچ ایک بیمار سوچ ہے ۔ یہاں کی بچیاں اسلام کے اصول کے مطابق حیا والا لباس پہنتی ہیں ۔ پورے کپڑے اور سر پر دوپٹہ ۔ کسی سکول کی اسمبلی کی تصویر دیکھ لیجیے پاکیزگی کے احساس کے سوا کچھ نہیں ۔ اب چونکہ ریاست چھٹی کے وقت سکولوں کے باہر منڈلانے والے اور گلی بازوروں چوراہوں میں منڈلاتے جنسی کتوں کا سدباب نہیں کر سکتی اس لیے ان بیٹیوں کو مزید پابند کر دیا جائے ۔ یہ سوچ فرسودہ ہے اور قابل تنقید ہے ۔ اس کی دوسری توجیح یہ پیش کی گئی کہ یہ اسلام کا حکم ہے ۔ اس پر ہم اوپر بات کر چکے کہ اسلام نے کسی خاص لباس کی بات کی ہی نہیں ۔ ، اس نے ایک اصول دیا ہے ۔ اس اصول کی تعبیر پر اختلاف تھا ، ہے اور رہے گا ۔ اس میں حکمت پر مبنی رویہ ہے کہ ایک شائستہ سے لباس کو ڈریس کوڈ کے طورجاری کر کے باقی بچوں اور والدین پر چھوڑ دیا جائے کہ وہ مزید اہپتمام کرنا چاہیں تو کر لیں لیکن اس سے کم تر اہتمام کے ساتھ سکول کالج میں آنا منع ہے ۔ اور یہ کام پہلے ہی سے ہو چکا تھا ۔ ایک شریفانہ سا لباس جو اسلام کے لباس کے ستر اور حیا کے تصور کے مطابق تھا پہلے ہی راءج تھا ۔ اسلام نے سب کو حیا کا پابند کیا ہے کسی ایک کو نہیں ۔ جہاں عورت کو زیب و زینت چھپانے کا حکم دیا ہے وہیں مرد کو دوسری نظر عورت پر ڈالنے سے بھی منع کیا ہے ۔ اب یہ کہاں کا انصاف ہے کہ مرد کی گندی نظر تو نیچے ہونے کا نام نہ لے اور عورت سے کہا جائے کہ مزید اہتمام کر لے ۔ ہمارے ہاں مسئلہ یہ ہے کہ اسلام کے نام پر فرنچائزز کھل چکی ہیں ۔ سیاسی ، سماجی، فکری ہر طرح کی ۔ اب دین کی روح کی بجائے اس عصبیت کو مخاطب بنایا جاتا ہے ۔ اختلاف کرنے والے کو دین بے زاری کے طعنے دیے جاتے ہیں ۔ یہ ایک بیمار سوچ ہے ۔ پاکستان ایک معتدل معاشرہ ہے ۔ نہ سیکولر انتہا پسند عورت کا جنس بازار بنا سکتے ہیں نہ مذہبی انتہا پسند اپنا نقص فہم مسلط کر سکتے ہیں ۔ کسی کو زعم ہے تو وہ کوشش کر کے دیکھ لے ۔
##############################
https://web.facebook.com/asif.mahmood.1671/posts/2349797828475325
ایک اور غلط فہمی بھی دور فرما لیں تاریخی حقیقت یہ ہے کہ بھارت نے کشمیر میں فوجیں مہاراجہ کے نامعتبر الحاق کے بعد نہیں اتاریں. یہ فوج الحاق کی دستاویز پر فریقین کے  دستخط ہونے سے پہلے کشمیر میں اتر چکی تھیں. یہ ناقابل تردید حقیقت ہے کہ فوج پہلے اتری الحاق بعد میں ہوا
##############################
https://web.facebook.com/asif.mahmood.1671/posts/2364388687016239
روک سکو تو روک لو مولانا آئے ہیں. جے یو آئی والوں نے ترانہ تو اچھا بنا لیا. 😎
##############################
https://web.facebook.com/asif.mahmood.1671/posts/2362802517174856
زلزلے پر وزیر اطلاعات کے ارشاد تازہ پر کوئی کیا کہے؟ اس حکومت میں کون ہے جس کی گفتگو کسی سنجیدہ بحث کا عنوان بن سکے؟
##############################
https://web.facebook.com/asif.mahmood.1671/posts/2366252553496519
کیا کشمیر پر اقوام متحدہ کی قراردادیں ’’ نان بائنڈنگ ‘‘ ہیں؟ آصف محمود ایک غلط فہمی تسلسل سے پھیلائی جا رہی ہے کہ کشمیر پر اقوام متحدہ کی قراردادوں کی کوئی حیثیت نہیں ۔ کیونکہ یہ باب چھ کے تحت پاس کی گئی ہیں اور باب چھ کے تحت پاس کی گئی قراردادیں محض علامتی ہوتی ہیں انہیں قوت سے نافذ نہیں کیا جا سکتا ۔ قوت نافذہ صرف ان قراردادوں میں ہوتی ہے جو باب نمبر7 کے تحت پاس کی جائیں ۔ یہ ایک بالکل غلط موقف ہے۔ انٹر نیشنل لاء کی روشنی میں یہ قراردادیں نہ صرف معتبر ہیں بلکہ ان پر عمل کرنا بھی لازم ہے۔  ان قراردادوں میں کہیں نہیں لکھا کہ یہ ’’ نان بائنڈنگ ‘‘ ہیں ۔ حتی کہ یہ بھی نہیں کہیں لکھا کہ یہ باب 6 کے تحت پاس کی جا رہی ہیں ۔ البتہ چونکہ بھارت اقوام متحدہ کے چارٹرکے آرٹیکل 35 کے تحت کشمیر کا مسئلہ سلامتی کونسل میں لے گیا اور آرٹیکل 35 باب 6 میں آتا ہے اس لیے یہی تصور کیا جاتا ہے کہ یہ قراردادیں باب 6 کے تحت پاس کی گئیں اور یہ ’’ نان بائنڈنگ ‘‘ ہیں ۔ پاکستان سے قبائل کی جارحیت کی تو بہت بات کی جاتی ہے لیکن اس سوال کا بھی تو کوئی جواب دے کہ اگر پاکستان کی طرف سے جارحیت ہوئی تھی تو بھارت اس معاملے کو ’’ مسئلے کے پرامن ‘‘ حل کے لیے باب 6 کے تحت کیوں لے کر گیا ، جارحیت کی صورت میں تو باب7 کے تحت جانا چاہیے تھا ۔ خیر یہ ایک الگ اور دلچسپ پہلو جس پر کسی آئندہ کالم میں بات کریں گے کیونکہ ’ مطالعہ ہندوستان‘ کے بہت سے باب ابھی تشنہ ہیں، اور یہ تشنگی پکار پکار کر کہہ رہی ہے : العطش ، العطش ۔  بھارت سلامتی کونسل میں اقوام متحدہ کے چارٹر کے تحت گیا تھا اور سلامتی کونسل نے اسی چارٹر کی روشنی میں اس مسئلے پر قراردادیں پاس  کیں ۔ سوال اب یہ ہے کہ ان قراردادوں کی حیثیت کیا ہے ۔ اس کا جواب اقوام متحدہ کے چارٹر کے آرٹیکل 25 میں دیا گیا ہے ۔ یاد رہے کہ آرٹیکل 25 باب چھ کا حصہ نہیں ۔ یہ پانچویں باب میں درج ہے جو سلامتی کونسل کے ڈھانچے اور عمومی دائرہ کار سے متعلق ہے۔ اس آرٹیکل میں بتایا گیا ہے کہ سلامتی کونسل کی قراردادوں کی حیثیت کیا ہو گی ا ور ان کے بارے میں ممالک کا رویہ کیا ہو گا  ۔ ذرا اس مختصر سے آرٹیکل کو پڑھ لیجیے:  “The Members of the United Nations agree to accept and carry out the decisions of the Security Council in accordance with the present Charter.”  یعنی یہ آرٹیکل کہہ رہا ہے کہ اقوام متحدہ کے تمام رکن ممالک متفق ہیں کہ وہ سلامتی کونسل کے فیصلوں کو قبول کریں گے اور ان چارٹر کی روشنی میں ان پر عمل کریں گے۔ اس میں کہیں نہیں لکھا کہ باب 6 کی قراردادوں پر عمل کرنا ضروری نہیں ہو گا اور صرف باب 7 کی قراردادیں قابل عمل ہوں گی اور صرف انہی کو نافذ کیا جائے گا۔آرٹیکل 25 یہ وضاحت کر رہا ہے کہ اس چارٹر کے تحت سلامتی کونسل جو بھی فیصلہ کرے گی اسے قبول کرنا ہی کافی نہیں اس پر عمل کرنا بھی لازم ہے۔ اب باب 6 بھی اسی چارٹر کا حصہ ہے اور پاس کی گئی قراردادیں اسی سلامتی کونسل کی ہیں جو اسی چارٹر کے تحت کارروائی کر رہی تھی تو ان قراردادوں کو آرٹیکل 25 میں دی گئی وضاحت کے بعد ’’ نان بائنڈنگ‘‘ کیسے کہا جا سکتا ہے۔  انٹر نیشنل کورٹ آف جسٹس کی سابق صدر بیرونس ہیگنز کا موقف بھی یہی ہے کہ چونکہ آرٹیکل 25 نہ باب 6 کا حصہ ہے نہ باب7 کا ۔ اس لیے اس میں کہی گئی بات کو محض باب 7 تک محدود نہیں کیا جا سکتا بلکہ اس کا اطلاق باب چھ پر بھی ہو گا۔ امریکہ کے انٹر نیشنل لاء کے پروفیسر سٹیفن زیونس اپنی کتاب  "International law, the UN and Middle Eastern conflicts"  میں اس بحث کو یوں سمیٹتے ہیں کہ ایسا ہر گز نہیں کہ باب 6 کی قراداد محض مشاورتی نوعیت کی ہے اور ’ بائنڈنگ‘ نہیں ہے۔ باب چھ کی قرارداد بھی اتنی ہی بائنڈنگ ہے جتنی باب سات کی۔ باب چھ کی قرارداد کو کیسے نافذ کرنا ہے صرف اس کا فیصلہ کرنا باقی ہوتاہے۔ لیکن وہ ہوتی اتنی ہی متبر ہے جتنی باب سات کی قرارداد۔  یہ سوال بطروس غالی کے زمانے میں بھی اٹھا ۔ بطروس غالی جب اقوام متحدہ کے سیکرٹری جنرل تھے تو انہوں نے یہی سوال اقوام متحدہ کے لیگل ایڈوائزر کے سامنے رکھا ۔ انہیں جو جواب ملا اس کے اختتام پر یہ سطر لکھی تھی اور اہم بات یہ کہ ساری سطر ہی ’ کیپیٹل لیٹرز‘ میں لکھی تھی جو معاملے کی اہمیت کو واضح کرتی ہے۔ آپ بھی پڑھ لیجیے ،کیا لکھا تھا:  "NO SECURITY COUNCIL RESOLUTION CAN BE DESCRIBED AS UNENFORCEABLE."  یاد رہے کہ یہ کسی دانشور کا موقف نہیں تھا کہ کسی کی ذاتی رائے قرار دے کر نظر انداز کر دیا جائے۔ یہ اقوام متحدہ کے سیکرٹری جنرل کے سوال پر اقوام متحدہ لے لیگل ایڈوائزر کا جواب تھا ۔  نیمیبیا کیس میں عالمی عدالت انصاف کا اکثریتی فیصلہ بھی یہی تھا کہ سلامتی کونسل کی تمام قراردادیں ’ بائنڈنگ‘ ہوتی ہیں  ۔ اس ساری بحث میں اقوام متحدہ کے چارٹر کا پہلا باب بہت اہم ہے۔ یہ اقوام متحدہ کے مقاصد اور اصول بیان کرتا ہے۔ اس کے دو ہی آرٹیکل ہیں ۔ ذرا دیکھتے ہیں کہ اقوام متحدہ کے چارٹر کا آرٹیکل 2 کیا کہہ رہا ہے؟  آرٹیکل 2 میں واضح طور پر لکھا ہے کہ تمام رکن ممالک اس چارٹرکے تحت عائد Obligations کو پورا کرنے کے پابند ہوں گے۔ اب سوال یہ پیدا ہوتا ہے کہ چارٹر کے تحت عائد Obligations سے کیا مراد ہے؟  قوام متحدہ کی Collective measures committee نے اس کی وضاحت یہ کی ہے کہ چارٹر کے تحت عائد Obligations یعنی فرائض اور ذمہ داریوں میں نہ صرف سلامتی کونسل کی تمام قراردادیں آتی ہیں بلکہ جنرل سمبلی کی قراردادیں بھی ان میں شامل ہیں ۔ ان سب پر عمل کرنا تمام رکن ممالک کی Obligations میں آتا ہے۔ اب جس چیز کو اقوام متحدہ کا چارٹر Obligation قرار دے رہا ہو آپ اسے نان بائنڈنگ کیسے قرار دے سکتے ہیں؟ #Kashimr ....
##############################
https://web.facebook.com/asif.mahmood.1671/posts/2364903990298042
اسلاموفوبیا ، اور توہینِ رسالت کے معاملے پر عمران خان کی گفتگو  ابھی سنی ہے. اس کا حاصل خوشگوار حیرت ہے.
##############################
https://web.facebook.com/asif.mahmood.1671/posts/2366252553496519
کیا کشمیر پر اقوام متحدہ کی قراردادیں ’’ نان بائنڈنگ ‘‘ ہیں؟ آصف محمود ایک غلط فہمی تسلسل سے پھیلائی جا رہی ہے کہ کشمیر پر اقوام متحدہ کی قراردادوں کی کوئی حیثیت نہیں ۔ کیونکہ یہ باب چھ کے تحت پاس کی گئی ہیں اور باب چھ کے تحت پاس کی گئی قراردادیں محض علامتی ہوتی ہیں انہیں قوت سے نافذ نہیں کیا جا سکتا ۔ قوت نافذہ صرف ان قراردادوں میں ہوتی ہے جو باب نمبر7 کے تحت پاس کی جائیں ۔ یہ ایک بالکل غلط موقف ہے۔ انٹر نیشنل لاء کی روشنی میں یہ قراردادیں نہ صرف معتبر ہیں بلکہ ان پر عمل کرنا بھی لازم ہے۔  ان قراردادوں میں کہیں نہیں لکھا کہ یہ ’’ نان بائنڈنگ ‘‘ ہیں ۔ حتی کہ یہ بھی نہیں کہیں لکھا کہ یہ باب 6 کے تحت پاس کی جا رہی ہیں ۔ البتہ چونکہ بھارت اقوام متحدہ کے چارٹرکے آرٹیکل 35 کے تحت کشمیر کا مسئلہ سلامتی کونسل میں لے گیا اور آرٹیکل 35 باب 6 میں آتا ہے اس لیے یہی تصور کیا جاتا ہے کہ یہ قراردادیں باب 6 کے تحت پاس کی گئیں اور یہ ’’ نان بائنڈنگ ‘‘ ہیں ۔ پاکستان سے قبائل کی جارحیت کی تو بہت بات کی جاتی ہے لیکن اس سوال کا بھی تو کوئی جواب دے کہ اگر پاکستان کی طرف سے جارحیت ہوئی تھی تو بھارت اس معاملے کو ’’ مسئلے کے پرامن ‘‘ حل کے لیے باب 6 کے تحت کیوں لے کر گیا ، جارحیت کی صورت میں تو باب7 کے تحت جانا چاہیے تھا ۔ خیر یہ ایک الگ اور دلچسپ پہلو جس پر کسی آئندہ کالم میں بات کریں گے کیونکہ ’ مطالعہ ہندوستان‘ کے بہت سے باب ابھی تشنہ ہیں، اور یہ تشنگی پکار پکار کر کہہ رہی ہے : العطش ، العطش ۔  بھارت سلامتی کونسل میں اقوام متحدہ کے چارٹر کے تحت گیا تھا اور سلامتی کونسل نے اسی چارٹر کی روشنی میں اس مسئلے پر قراردادیں پاس  کیں ۔ سوال اب یہ ہے کہ ان قراردادوں کی حیثیت کیا ہے ۔ اس کا جواب اقوام متحدہ کے چارٹر کے آرٹیکل 25 میں دیا گیا ہے ۔ یاد رہے کہ آرٹیکل 25 باب چھ کا حصہ نہیں ۔ یہ پانچویں باب میں درج ہے جو سلامتی کونسل کے ڈھانچے اور عمومی دائرہ کار سے متعلق ہے۔ اس آرٹیکل میں بتایا گیا ہے کہ سلامتی کونسل کی قراردادوں کی حیثیت کیا ہو گی ا ور ان کے بارے میں ممالک کا رویہ کیا ہو گا  ۔ ذرا اس مختصر سے آرٹیکل کو پڑھ لیجیے:  “The Members of the United Nations agree to accept and carry out the decisions of the Security Council in accordance with the present Charter.”  یعنی یہ آرٹیکل کہہ رہا ہے کہ اقوام متحدہ کے تمام رکن ممالک متفق ہیں کہ وہ سلامتی کونسل کے فیصلوں کو قبول کریں گے اور ان چارٹر کی روشنی میں ان پر عمل کریں گے۔ اس میں کہیں نہیں لکھا کہ باب 6 کی قراردادوں پر عمل کرنا ضروری نہیں ہو گا اور صرف باب 7 کی قراردادیں قابل عمل ہوں گی اور صرف انہی کو نافذ کیا جائے گا۔آرٹیکل 25 یہ وضاحت کر رہا ہے کہ اس چارٹر کے تحت سلامتی کونسل جو بھی فیصلہ کرے گی اسے قبول کرنا ہی کافی نہیں اس پر عمل کرنا بھی لازم ہے۔ اب باب 6 بھی اسی چارٹر کا حصہ ہے اور پاس کی گئی قراردادیں اسی سلامتی کونسل کی ہیں جو اسی چارٹر کے تحت کارروائی کر رہی تھی تو ان قراردادوں کو آرٹیکل 25 میں دی گئی وضاحت کے بعد ’’ نان بائنڈنگ‘‘ کیسے کہا جا سکتا ہے۔  انٹر نیشنل کورٹ آف جسٹس کی سابق صدر بیرونس ہیگنز کا موقف بھی یہی ہے کہ چونکہ آرٹیکل 25 نہ باب 6 کا حصہ ہے نہ باب7 کا ۔ اس لیے اس میں کہی گئی بات کو محض باب 7 تک محدود نہیں کیا جا سکتا بلکہ اس کا اطلاق باب چھ پر بھی ہو گا۔ امریکہ کے انٹر نیشنل لاء کے پروفیسر سٹیفن زیونس اپنی کتاب  "International law, the UN and Middle Eastern conflicts"  میں اس بحث کو یوں سمیٹتے ہیں کہ ایسا ہر گز نہیں کہ باب 6 کی قراداد محض مشاورتی نوعیت کی ہے اور ’ بائنڈنگ‘ نہیں ہے۔ باب چھ کی قرارداد بھی اتنی ہی بائنڈنگ ہے جتنی باب سات کی۔ باب چھ کی قرارداد کو کیسے نافذ کرنا ہے صرف اس کا فیصلہ کرنا باقی ہوتاہے۔ لیکن وہ ہوتی اتنی ہی متبر ہے جتنی باب سات کی قرارداد۔  یہ سوال بطروس غالی کے زمانے میں بھی اٹھا ۔ بطروس غالی جب اقوام متحدہ کے سیکرٹری جنرل تھے تو انہوں نے یہی سوال اقوام متحدہ کے لیگل ایڈوائزر کے سامنے رکھا ۔ انہیں جو جواب ملا اس کے اختتام پر یہ سطر لکھی تھی اور اہم بات یہ کہ ساری سطر ہی ’ کیپیٹل لیٹرز‘ میں لکھی تھی جو معاملے کی اہمیت کو واضح کرتی ہے۔ آپ بھی پڑھ لیجیے ،کیا لکھا تھا:  "NO SECURITY COUNCIL RESOLUTION CAN BE DESCRIBED AS UNENFORCEABLE."  یاد رہے کہ یہ کسی دانشور کا موقف نہیں تھا کہ کسی کی ذاتی رائے قرار دے کر نظر انداز کر دیا جائے۔ یہ اقوام متحدہ کے سیکرٹری جنرل کے سوال پر اقوام متحدہ لے لیگل ایڈوائزر کا جواب تھا ۔  نیمیبیا کیس میں عالمی عدالت انصاف کا اکثریتی فیصلہ بھی یہی تھا کہ سلامتی کونسل کی تمام قراردادیں ’ بائنڈنگ‘ ہوتی ہیں  ۔ اس ساری بحث میں اقوام متحدہ کے چارٹر کا پہلا باب بہت اہم ہے۔ یہ اقوام متحدہ کے مقاصد اور اصول بیان کرتا ہے۔ اس کے دو ہی آرٹیکل ہیں ۔ ذرا دیکھتے ہیں کہ اقوام متحدہ کے چارٹر کا آرٹیکل 2 کیا کہہ رہا ہے؟  آرٹیکل 2 میں واضح طور پر لکھا ہے کہ تمام رکن ممالک اس چارٹرکے تحت عائد Obligations کو پورا کرنے کے پابند ہوں گے۔ اب سوال یہ پیدا ہوتا ہے کہ چارٹر کے تحت عائد Obligations سے کیا مراد ہے؟  قوام متحدہ کی Collective measures committee نے اس کی وضاحت یہ کی ہے کہ چارٹر کے تحت عائد Obligations یعنی فرائض اور ذمہ داریوں میں نہ صرف سلامتی کونسل کی تمام قراردادیں آتی ہیں بلکہ جنرل سمبلی کی قراردادیں بھی ان میں شامل ہیں ۔ ان سب پر عمل کرنا تمام رکن ممالک کی Obligations میں آتا ہے۔ اب جس چیز کو اقوام متحدہ کا چارٹر Obligation قرار دے رہا ہو آپ اسے نان بائنڈنگ کیسے قرار دے سکتے ہیں؟ #Kashimr ....
##############################
https://web.facebook.com/asif.mahmood.1671/posts/2364903990298042
اسلاموفوبیا ، اور توہینِ رسالت کے معاملے پر عمران خان کی گفتگو  ابھی سنی ہے. اس کا حاصل خوشگوار حیرت ہے.
##############################
https://web.facebook.com/asif.mahmood.1671/posts/2366833393438435
ایک بے تکلف دوست نے بار روم میں فقرہ کسا : صاحب آپ ایک ہی سال میں عمران سے بے زار ہو گئے....... میں مسکرا دیا.  چائے دینے والا لڑکا پاس ہی کھڑا تھا کہنے لگا : صاحب آپ سے تو اچھے ہیں یہ ایک سال میں بے زار ہو گئے آپ تو تیس سالوں بعد بھی نواز شریف سے بے زار نہیں ہوئے. اس کے بعد جو ہوا، وہ بیان کرنے کی چیز نہیں ہے.
##############################
https://web.facebook.com/asif.mahmood.1671/posts/2367147226740385
سید علی گیلانی محض عزیمت کا نام نہیں، حکمت کا نام بھی ہے. انہوں نے 1972, 1977 اور  1987 کی انتخابات میں حصہ لیا اور ایم ایل اے منتخب ہوئے مگر اسمبلی میں بھی بات ہمیشہ حق خود ارادیت کی ہی کی. ایک دن تنگ آ کر سپیکر نے کہا کہ گیلانی صاحب آپ کو پاکستان اتنا ہی پیارا ہے اور آپ کو ابھی بھی حق خود ارادیت چاہیے تو آپ نے بھارت کے آئین کے تحت اسمبلی کا الیکشن کیوں لڑا؟ سید علی گیلانی نے کہا کہ جناب سپیکر  ہم چار لوگ اسمبلی میں ہیں کیونکہ بھارتی آئین اور تسلط کے جنازے کو اٹھانے کے لیے چار لوگ ہی درکار ہوں گے.
##############################
https://web.facebook.com/asif.mahmood.1671/posts/2371498972971877
اچھی تقریر سے کشمیر آزاد نہیں ہو سکتا. پس ثابت ہوا عمران کو بری تقریر کرنی چاہیے تھی.
##############################
https://web.facebook.com/asif.mahmood.1671/posts/2371434816311626
اگر تقریر اتنی ہی  بے فائدہ اور فضول چیز ہے تو یہ جو پارلی آ مان میں ملک بھر سے نیم خواندہ حضرات جہالت ، تعصب اورضد کی جگالی  فرماتے ہیں جس کا ایک دن اس قوم کو مبلغ چار سو لاکھ میں پڑتا ہے کیا خیال ہے   اس پر  بھی پابندی نہی لگا دینی چاہیے۔ یہ بات درست ہے کہ تقریر کے بعد اب مستقل مزاجی کے ساتھ کچھ اقدامات بھی ضروری ہیں لیکن جس ملک میں آج بھی شعلہ بیان خطیب ہونا باعث اعزاز سمجھا جاتا ہو اسے کم از کم اتنا تو معلوم ہونا چاہیے کہ سفارت کاری اپنے موقف کے ابلاغ کا نام ہے اور جنرل اسمبلی میں سبھی تقریر ہی کرنے آتے ہیں.
##############################
https://web.facebook.com/asif.mahmood.1671/posts/2372183119570129
یہ بھی اچھی طرح جان لیجیے کہ اقوام متحدہ میں قرارداد پیش کر نے کے لیے کسی بھی ملک کو کسی بھی دوسرے ملک سے دستخط لینے کی کوئی ضرورت نہیں ہوتی. ہر ملک کو یہ حق حاصل ہے وہ خود اٹھے اور قرارداد پیش کر دے. ہاں اس پر اعتراض آ جائے، پھر ووٹ کال کیا جاتا ہے. باقی تفصیل میں آج کے کالم میں پہلے ہی لکھ چکا ہوں.
##############################
https://web.facebook.com/asif.mahmood.1671/posts/2373881672733607
سوویت یونین کے انخلاء کے بعد ہوس اقتدار میں احمد شاہ مسعود اور گلبدین حکمتیار نے کابل کو کھنڈر بنا دیا۔ ان دونوں کی ہوس اقتدار سے تنگ معاشرے میں جب طالبان اٹھے تو حالت یہ تھی کہ گلبدین کو ایک گولی چلائے بغیر اپنا مرکز خالی کرنا پڑا. جب یہ وہاں سے بھاگا تو کہا گیا وہ طالبان سے لڑنا نہیں چاہتا تھا کیونکہ وہ مسلمان تھے. تب میرے جیسے سوچتے ہی رہ گئے کہ احمد شاہ مسعود کیا مسلمان نہ تھا جس سے لڑ لڑ کر بھائی صاحب نے ملک برباد کر دیا. ؟ یہ احساس اس وقت کیوں نہ جاگا؟ احمد شاہ مسعود تو اللہ کے حضور پہنچ گئے لیکن گلبدین حکمتیار ابھی تک اقتدار کے تعاقب میں ہیں۔  وہ افغان صدارتی انتخابات میں امیدوار ہیں۔ میرے لیے اس معاملے میں دلچسپی کی بات بس اتنی سی ہے کہ جسے افغان سماج ’’ کابل کے قصاب ‘‘ کے نام سے یاد کرتا تھا اسے افغانستان سے کتنے ووٹ ملتے ہیں۔
##############################
https://web.facebook.com/asif.mahmood.1671/posts/2375985592523215
جو دوست ٹوئیٹر پر موجود ہیں وہ یہاں جائن کر سکتے ہیں  
##############################
https://web.facebook.com/asif.mahmood.1671/posts/2375974632524311
دنیا ساتھ دے یا نہ دے........ گویا دنیا ساتھ نہیں دے رہی. جب دنیا ساتھ نہیں دے رہی تو گویا سفارتکاری ناکام ہے بھلے اس کی جو بھی وجوہات ہوں. جب سفارتکاری ناکام ہے تو یہ جشن مسرت کا موقع ہے یا لمحہ فکریہ؟
##############################
https://web.facebook.com/asif.mahmood.1671/posts/2377910218997419
اقوام متحدہ میں۔۔۔۔’’ پہلی مرتبہ‘‘؟ آصف محمود  اقوام متحدہ میں عمران خان نے نہایت خوبصورت خطاب کیا ، لازم ہے کہ عمران کی تحسین کی جائے لیکن کیا یہ بھی لازم ہے کہ دوسروں کی ہجو بھی کہی جائے اور ثابت کیا جائے کہ ان سے پہلے تو جو بھی وزیر اعظم آیا اس نے تو بس لٹیا ہی ڈبو ڈالی تھی اور قومی جذبات کی ترجمانی کا فریضہ تو بس تاریخ انسانی میں پہلی مرتبہ ادا ہواہے؟ مبالغہ نفرت میں ہو یا محبت میں ، آزار ہی ہوتا ہے۔  1996ء میں بے نظیر بھٹو وزیر اعظم تھیں اور پاکستان کو مسئلہ کشمیر پر ایک بہت بڑا چیلنج در پیش تھا ۔ ہوا یہ کہ سلامتی کونسل نے30 جولائی 1996 ء کو ایک غیر رسمی میٹنگ میں یہ فیصلہ کر لیا کہ مسئلہ کشمیر کو سلامتی کونسل کے ایجنڈے سے خارج کیا جاتا ہے اور 15 ستمبر سے مسئلہ کشمیر سلامتی کونسل کے ایجنڈے پر نہیں ہو گا ۔ 2 اگست کو سلامتی کونسل کے صدر کے دستخطوں نے ایک نوٹ جاری کر دیا گیا کہ مسئلہ کشمیر اب سلامتی کونسل کے ایجنڈے پر نہیں ہے ۔ اس نوٹ کے ساتھ ایک فہرست میں کچھ اور ایسے مسائل کا بھی ذکر تھا جو گذشتہ پانچ سال میں سلامتی کونسل میں زیر بحث نہیں آئے تھے۔ طے یہ کیا گیا کہ اگر کسی ملک کو اعتراض ہوا تو متعلقہ مسئلے کو ایک سال کے لیے عبوری طور پر ایجنڈے پر رکھ لیا جائے گا لیکن اس ایک سال میںاگر سلامتی کونسل نے اس مسئلے پر غور نہ کیا تو ایک سال کے بعد اسے خود بخود سلامتی کونسل کے ایجنڈے سے خارج تصور کیا جائے گا ۔  پاکستان کے لیے یہ انتہائی پیچیدہ اور تکلیف دہ صورت حال تھی ۔ اگر مسئلہ کشمیر سلامتی کونسل کے ایجنڈے ہی سے خارج ہو جاتا تو بھارت پر جو ایک دبائو تھا وہ بھی ختم ہو جاتا اور مسئلہ کشمیر کی صورت ہی اور کی اور ہو جاتی ۔ معاملہ بے نظیر بھٹو کے علم میں لایا گیا ۔ روایت یہ ہے کہ بے نظیر بھٹو نے پوچھا اس پر کیا کرنا چاہیے تو انہیں بتایا گیا کہ اعتراض داخل کرنا چاہیے تا کہ ایک سال کی مہلت مل جائے اور اس دوران کوشش کر کے سلامتی کونسل میں مسئلہ کشمیر کو زیر بحث لایا جائے۔ بے نظیر بھٹو نے اس سے اتفاق نہیں کیا ۔  انہوں نے ہدایت کی کہ یہ فیصلہ ہی غلط ہے اور ہم اس فیصلے کو تسلیم نہیں کرتے اس لیے اعتراض داخل کرنے کی بجائے سلامتی کونسل کے صدر کو خط لکھا جائے کہ یہ غلط فیصلہ ہے اور اسے واپس لیا جائے ۔ چنانچہ 13 اگست 1996 ء کو اقوام متحدہ میں پاکستانی مندوب نے سلامتی کونسل کے صدر کو خط لکھا کہ یہ فیصلہ غلط ہے اسے واپس لیا جائے۔  اس خط کے مندرجات بی بی نے اپنی نگرانی میں خود تیار کروائے ۔ پہلا اعتراض یہ تھا کہ جناب صدر آپ نے فیصلہ بند دروازوں میں ہونے والے غیر رسمی میٹنگ میں کیسے کر لیا ؟ یہ ایک سنگین معاملہ ہے جس کے بہت سنگین نتائج مرتب ہوں گے اور بین الاقوامی امن اور سلامتی کے لیے سلامتی کونسل کے کردار پر سوال اٹھے گا ۔  دوسرا اعتراض یہ تھا کہ معاملہ پاکستان سے متعلق ہے جناب صدر آپ نے پاکستان سے رجوع کیے بغیر اس سے بات کیے بغیر اور اس کا موقف جانے بغیر یہ فیصلہ کیسے کر لیا ؟ یہ سلامتی کونسل کے مسلمہ اصولوں کی خلاف ورزی ہے۔ تیسرا اعتراض یہ تھا کہ جناب صدر اتنا اہم اور سلگتا ہوا مسئلہ جس پر سلامتی کونسل کی قراردادیں موجود ہیں اسے حل کروانے کی بجائے ایجنڈے ہی سے خارج کرنے کا مطلب تو یہ ہو گا کہ سلامتی کونسل اس مسئلے سے الگ ہو رہی ہے۔ خط میں لکھا گیا کہ پاکستان یہ سمجھتا ہے کہ جس مسئلے کو آپ نے حل کروانا تھا آپ اس مسئلے سے بھاگ رہے ہیں ۔  چوتھا اعتراض یہ تھا کہ آپ نے اس فیصلے کے لیے جو طریقہ کار اختیار کیا تھا جناب صدر وہ طریقہ ہی ناقص ہے اور آپ جس نتیجے پر پہنچے وہ نتیجہ بھی ناقص ہے۔  پانچواں اعتراض یہ تھا کہ یہ جو آپ نے اعتراض کی صورت میں متعلقہ مسئلے کو عبوری طور پر ایک سال کے لیے ایجنڈے پر رکھنے کا فیصلہ کیا ہے ہمیں یہ بھی قبول نہیں ۔  یہی کام کر کے بے نظیر بیٹھ نہیں گئیں ۔ انہوں نے دنیا سے رابطے کیے چنانچہ دنیا بھر سے کئی ممالک نے پاکستان کے اختلافی نوٹ کی بنیاد پر اپنا اختلافی نوٹ سلامتی کونسل کے صدر کو بھیجا ۔ او آئی سی نے بھی اعلامیہ جاری کیا کہ کشمیر کے مسئلے کو سلامتی کونسل کے ایجنڈے سے خارج نہیں کیا جا سکتا ۔ چنانچہ سلامتی کونسل ورکنگ گروپ نے اس بات پر اتفاق کر لیا کہ یہ فیصلہ درست نہیں تھا اور اس پر نظر ثانی کرنے کی ضرورت ہے۔ چنانچہ 29 اگست کو یہ فیصلہ واپس لے لیا گیا ۔ یہی نہیں بلکہ بے نظیر نے یہ اصول بھی تسلیم کروا لیا کہ جب تک متعلقہ فریقین رضامند نہیں ہوں گے کوئی بھی مسئلہ سلامتی کونسل کے ایجنڈے سے خارج نہیں کیا جائے گا ۔  پاکستان کا مقدمہ اقوام متحدہ میں سر ظفر اللہ خان نے بھی لڑا اور ذرا معلوم تو کیجیے کیسے لڑا ۔ اب گر کسی نے انہیں سنا نہیں یا کوئی ان کی تقاریر پڑھ بھی نہیں سکا اور اسے لگتا ہے یہ ’ پہلی مرتبہ‘ ہوا ہے تو اس سادگی پر کوئی کیا کہہ سکتا ہے ۔ یہ مقدمہ بھٹو نے بھی پیش کیا اور یہ مقدمہ پیش کرنے میں بے نظیر بھٹو نے بھی کوئی کمی نہیں چھوڑی ۔ تاریخ کے جس موڑ پر جس نے اپنا کردار ادا کیا اس کی تحسین ہونی چاہیے ۔ عمران خان پر وقت نے ذمہ داری ڈالی تو انہوں نے بھی یہ مقدمہ پوری جرأت سے دنیا کے سامنے پیش کیا ۔اس پر ان کی تحسین بھی ہونی چاہیے لیکن یہ ’’ پہلی دفعہ‘‘ کا نعرہ لگا کر باقی سب کے کام کی نفی کرنا ایک ایسا عمل ہے جس کی نہ تائید کی جا سکتی ہے نہ تحسین۔ یہی معاملہ اسلامو فوبیا کا ہے۔ عمران خان نے یہ بات انتہائی احسن انداز سے دنیا کے سامنے رکھی لیکن یہ بھی ’’ پہلی دفعہ‘‘ نہیں ہوا ۔ مہاتیر محمد عشروں سے اس محاذ پر ڈٹے ہوئے ہیں اور جب انہوں نے Jews rule by proxy کا نعرہ لگایا تھا تو دنیا اس جرأت رندانہ پر بھی حیران رہ گئی تھی۔ .......
##############################
https://web.facebook.com/asif.mahmood.1671/posts/2380354708752970
عمران خان کے معاملے میں نہ مولانا طارق جمیل صاحب کی کسی بات کا کوئی اعتبار ہے نہ مولانا فضل الرحمن صاحب کی. ایک نے محبت میں مبالغہ آمیزی کی حد کر دی ہے دوسرے نے نفرت میں توازن کو چھوڑ دیا ہے. مولانا طارق جمیل کو عمران میں صرف خوبیاں دکھائی دیتی ہیں اور مولانا فضل الرحمن عمران میں کسی خوبی کے وجود کو تسلیم کر نے کو تیار نہیں. اصل راستہ مگر اعتدال کا ہے. عمران نہ فرشتہ ہے نہ ابلیس. اس کی اچھی بات کی تعریف ہونی چاہیے اور غلطی پر تنقید
##############################
https://web.facebook.com/asif.mahmood.1671/posts/2380775012044273
ٹیکس دیجیے لیکن ٹھہریے ، پہلے رشوت دیجیے آصف محمود کیا آپ کو معلوم ہے اسلام آباد ایکسائز اینڈ ٹیکسیشن کے دفتر میں کیا ہو رہا ہے؟  گاڑی بیچنے والے بھی پروفیسر ڈاکٹرتھے ، سابق نیوکلیئر سائنسدان اور گاڑی خریدنے والے بھی پروفیسر ۔ میں نے دونوں سے عرض کی کہ کسی ایجنٹ کو پیسے دیتے ہیں وہ ٹوکن بھی جمع کرا دے گا اور گاڑی بھی آپ کے نام ٹرانسفر ہو جائے گی ۔ دونوں نے کہا نہیں ، عمران خان اتنی محنت کر رہا ہے تو ہمیں بھی رشوت نہیں دینی چاہیے اور ذمہ دار شہری کے طور پر اپنی ذمہ داری ادا کرنی چاہیے اور دفتر جا کر سارا کام کروانا چاہیے ۔ لیجیے صاحب میں بھی خاموشی سے ان کے ساتھ ہو لیا ۔ دفتر میں داخل ہوئے تو چار سو طویل قطاریں ، شدید گرمی ، سائے کا کوئی انتظام نہ پنکھے کا کوئی معقول انتظام ۔ پانی تھا مگر گرم ۔ یہ ٹیکس چور نہیں تھے یہ وہ لوگ ذلیل ہو رہے تھے جو ٹیکس دینے آئے تھے. اب دونوں کے چکر شروع ہو گئے ، ایک کمرے ، وہاں سے دوسرے کمرے ، وہاں سے تیسرے کمرے ، وہاں سے چوتھے کمرے ، چوتھے سے پھر پہلے کمرے ، پہلے سے پھر چوتھے کمرے ۔ ۔ ۔ ۔ ۔ ۔ ۔ نصف گھنٹے کی اس مشق میں کام وہیں کا وہیں تھا ۔ ایک کمرہ تھا جہاں بائیو میٹرک ہوتی تھی ۔ ایک بزرگ تشریف فرما تھے ، موبائل سے کھیل رہے تھے ۔ کہا بائیو میٹرک کرانی ہے ۔ فرمانے لگے یہاں سے نہیں ہوتی ۔ باہر سے ہوتی ہے کروا کے لائیے ۔ جب وہ سفید ریش پر ہاتھ پھیر کر یہ فرما رہے تھے تو مشین ان کے سامنے رکھی تھی ۔ پھر ایک اور کمرے میں پہنچے ۔ طویل انتظار کے بعد ایک فارم تھما دیا گیا ۔ فارم فل کر کے ایک اور کمرے میں پہنچے تو معلوم ہوا ایک فارم اور بھی تھا ۔ پہیہ پھر سے ایجاد کیا گیا ۔ پھر وہاں پہنچے تو سوال ہوا ٹرانسفر فارم تو لگایا ہی نہیں وہ لگوا کر لائیے ۔ پروفیسرصاحب نے کہا آپ پہلے بتا دیتے ۔ کوئی جواب نہیں آیا ۔ پروفیسر صاحب فرمانے لگے اب بائیو میٹرک بھی تو باہر سے کروانی ہے تو کل آ جاتے ہیں ۔ وہاں سے نکلے تو پروفیسر صاحب موبائل پر اسلام آباد کیپیٹل ایڈمنسٹریشن کا پیج کھول کر بیٹھ گئے ۔ چیف کمشنر صاحب کے پیج پر شکایات کا پورٹل تھا ۔ وہان انہوں نے شکایت بھیجی اسی وقت آتو ریپلائی آ گیا وزیر اعظم پورٹل پر شکایت کیجیے ۔ پروفیسر صاحب کہنے لگے اگر شکایت وہاں کرنی ہے تو یہاں یہ آپشن دیا ہی کیوں تھا ۔ میں نے کہا سر مجھے کیا معلوم ۔ شکایت کے لیے ایک واٹس ایپ نمبر بھی درج تھا ۔ انہوں نے نے کہا یہاں میسج کرتے ہیں ۔ معلوم ہوا وہ نمبر واٹس ایپ پر رجسٹر ہی نہیں تھا ۔ شکایت کے لیے ایک فون نمبر بھی تھا بہت کالز کیں مگر  کسی نے نہیں اٹھائی ۔ میں نے سر اب مجھے اجازت دیں میں آپ کو یہ کام کروا دوں ۔ انہوں نے اجازت دے دی ۔ میں نے ایک صاحب کو فون کیا ۔ انہوں نے کہا ادھر ہی رکیے میں آ رہا ہوں ۔ بائیو میٹرک بھی اسی بزرگ سے ہو گئی ۔ فارم بھی سارے ایک کمرے سے مل گئے ۔ لائن میں بھی نہیں رکنا پڑا ۔ اور کام بھی ہو گیا ۔ نتیجہ: صرف ٹیکس دینے آئیں گے تو ذلیل ہوں گے ۔ ٹیکس دینے جائیں تو تگڑی سی سفارش آپ کے ساتھ ہو ورنہ پھر یا تو  ذلیل ہوں یا ایجنٹ کے ذریعے بابو لوگ کو رشوت دے کر کام کروائیں  ایکسائز اینڈ ٹیکسیشن والوں کا انتظام تو واضح ہے سو اے عزیز ہم وطنو اسلام آباد میں ٹیکس ضرور دیجیے مگر پہلے رشوت دیجیے ۔ چیف کمشنر اور ڈپٹی کمشنر کے فیس بک اور ٹویٹر پر دیے گئے بھاشنوں سے زیادہ متاثر ہونے کی ضرورت نہیں ہے.
##############################
https://web.facebook.com/asif.mahmood.1671/posts/2380705355384572
کابینہ بلکہ پوری پارلیمان میں کتنے ہیں جنہیں مطالعے جیسی بری عادت  ہو اور جو خطے میں بدلتے رجحانات کا ادراک رکھتے ہوں ۔
##############################
https://web.facebook.com/asif.mahmood.1671/posts/2382275005227607
جنرل اسمبلی میں حسینہ واجد کے الزامات ۔ ۔ ۔ حقیقت کیا ہے؟  آصف محمود عمراں خان کی جنرل اسمبلی میں کی گئی تقریر کا جواب دیتے ہوئے بھارتی مندوب نے حسینہ واجد کی تقریر کا حوالہ دیا جس میں پاکستان پر مشرقی پاکستان میں قتلِ عام اور عصمت دری کے الزام عائد کیے گئے ۔ اس الزام کو بعد ازاں پاکستان میں بھی کچھ لوگوں نے بڑے اہتمام سے سوشل میڈیا پر شیئر کیا ۔ اب ضرورت اس بات کی ہے کہ دیکھ لیا جائے حقیقت کیا تھی ۔ آئیے تاریخ کے کچھ صفحات الٹتے ہیں ۔ پہلے قتل عام کے الزامات کو دیکھتے ہیں ۔ شیخ مجیب پاکستان سے رہا ہو کر لندن پہنچے تو کہا ’’ پاکستان نے 10 لاکھ بنگالیوں کو قتل کیا ہے‘‘ ۔ لندن سے ڈھاکہ جاتے ہوئے دلی میں رکے تو ان پر نیا ’ انکشاف‘ ہوا اور کہا ’’ پاکستان نے ہمارے 35 لاکھ بنگالیوں کو قتل کیا ہے‘‘ ۔ کچھ دن گزرے تو ایک باقاعدہ بیان جاری فرما دیا کہ پاکستان نے 30 لاکھ بنگالیوں کو قتل کیا اور 3 لاکھ عورتوں کی عصمت دری کی گئی‘‘ ۔ بعد میں یہی اعدادوشمار بنگلہ دیش اور بھارت کا بیانیہ بن گئے اور انہیں دہرایا جاتا رہا ۔ سوال یہ ہے اس بے بنیاد پراپیگنڈے کا علم و تحقیق کی دنیا میں کیا کوئی اعتبار ہے باقی دلائل اور شواہد کو تو ایک طرف رکھ دیں سب سے پہلے بنگلہ دیش اور بھارت سے آنے والی اپنی گواہیاں اور تضادات دیکھ لیتے ہیں ۔ بنگلہ دیش کے پہلے وزیر اطلاعات شیخ عبد العزیز کے مطابق یہ اعدادو شمار غلط ہیں ۔ خود جنرل جگجیت سنگھ اروڑہ نے ان اعدادو شمار کو تسلیم کرنے سے انکار کر دیا تھا ۔ صورت حال یہ تھی کہ 21 دسمبر 1971 کو ڈھاکہ سے شائع ہونے والے ’ پوربو دیش‘ کے اداریے میں سوال اٹھایا گیا کہ لوگ جاننا چاہتے ہیں کتنے لوگ قتل ہوئے ۔ پھر ایک ہی رات میں اس اخبار کے محققین کرام اپنی تحقیق پوری کر لیتے ہیں اور اگلے ہی روز اداریے میں دعوی فرمایا جاتا ہے کہ 30 لاکھ لوگ قتل کیے گئے ۔ یہ فسانہ کہاں سے آیا؟ اس راز سے بھی کسی اور نے نہیں ، خود بنگلہ دیش کے پہلے سیکرٹری خارجہ سید انوار الکریم نے پردہ اٹھا دیا ۔ ان کا کہنا یہ اعدادو شمار مبالغہ آمیزی پر مبنی ہیں اور جب میں نے مجیب سے پوچھا یہ اعدادوشمار کہاں سے لیے تو معلوم ہوا روس کے کمیونسٹ پارٹی کے ایک اخبار ’ پراودا‘ نے ایسا لکھا تھا ۔ ابھی چند سال قبل24 اپریل 2014 کے دی ہندو میں بھارت کے یہودی جنرل جیکب کی رائے سامنے آئی ۔ اس کے مطابق بھی یہ تعداد ہزاروں میں تھی ۔ بنگلہ دیش صحافت میں ایک معتبر جوہری کا رہاہے ۔ ان کی کتاب ’’ The Myth of Thirty Lakh میں لکھا ہے کہ یہ بات سرا سر جھوٹ ہے ۔ ان کے مطابق انہوں نے مختلف اضلاع کا دورہ کر کے لوگوں سے سوال کیا کہ کیا کسی کی پاکستانی فوجی نے عصمت دری کی ۔ ان میں سے ہر فرد نے کہا ’’ نہیں کی‘‘ ۔ انہوں نے کتاب میں ایک اہم سوال اٹھایا کہ شیخ مجیب نے اعدادو شمار کہاں سے لیے اور سروے کس نے کیا؟ ٖ گارجین کے ولیم ڈورمند کی ایک رپورٹ 6 جون 1972 کو شاءع ہوئی اس رپورٹ کے مطابق قتل عام کی بات محض یک افسانہ ہے جسے اچھالا گیا ۔ بنگلہ دیش ہی کے ایک محقق نعیم مہیمن کا ایک مقالہ ہے جو ’ اکنامک ایند پولیٹیکل ویکلی‘ میں 26 جنوری 2008 کو شاءع ہوا ان کے مطابق یہ جھوٹ بنگلہ دیش میں اس تواتر سے دہرایا گیا کہ اس پر سوال اٹھانا اب ممکن نہیں رہا ۔ ہٹلر نے مبینہ طور پر 60 لاکھ یہودیوں کو 6سال میں قتل کیا ۔ 30 لاکھ بنگالی 7 ماہ میں کیسے قتل ہو گئے;22 مارچ کو آپریشن شروع ہوا اور 16 دسمبر تک کے ایام گن لیں تو شیخ مجیب کے الزام کے مطابق گویا ہر روز 11 ہزار پانچ سو کے قریب بنگالی قتل ہوئے ۔ یعنی ہٹلر سے چھ گنا زیادہ قتل عام ۔ کیا اس سے بے ہودہ الزام بھی کوئی ہو سکتا ہے یہ بھی مت بھولیے کہ شیخ مجیب نے 1972 میں مقتولین آزادی کے تفصیلات جمع کرنے کے لیے ایک 12 رکنی کمیشن بنایا تھا ۔ اسے عبد الرحیم انکوائری کمیشن کہا جاتا ہے ۔ سرکاری سطح پر اس کی تشہیر ہی نہیں کی گئی بلکہ شیخ مجیب نے عوامی لیگ کے تمام عہدیداروں کو تفصیلات اکٹھا کرنے کا حکم دیا ۔ جب تحقیق سامنے آئی تو کیا آپ کو معلوم ہے اس فہرست میں کتنے مقتولین کا نام درج تھا دو ہزار ۔ جی ہاں گارجین کی6 جون 1972کی رپورٹ کے مطابق صرف دو ہزار بنگالی ایسے لوگ تھے جن کے بارے میں کہا گیا کہ فوج کے ہاتھوں مارے گئے ۔ ولیم دورمنڈ کا کہنا ہے کہ یہ رپورٹ پڑھی تو شیخ مجیب غصے سے کانپنے لگ گیا ، رپورٹ کو اٹھا پر زمین پر دے مارا اور چلانے لگا کہ یہ رپورٹ اپنے پاس رکھو میں نے تیس لاکھ کہہ دیا تو بس تیس لاکھ ہی ہیں ۔ شرمیلا بوس نے تو یہاں تک لکھا ہے کہ غیر بنگالیوں کی لاشوں کی تصاویر لے کر جنہیں مکتی باہنی نے مارا تھا یہ پروپیگنڈا کیا گیا کہ یہ بنگالی ہیں جنہیں پاکستانی فوج نے قتل کیا ہے ۔ یہی بات ’’ ایسٹ پاکستان ٹریجڈی‘‘ میں پروفیسر شبروک ولیم نے بھی لکھی ہے ۔ عصمت دری کے الزام پر بھی شرمیلا بوس کی گواہی پڑھ لیجیے:’’پاکستانی افواج پر عورتوں کی بے حرمتی کا الزام بے بنیاد ہے ۔ میں نے وسیع پیمانے پر انٹر ویوز ، مکالموں اور تحقیق سے یہ دیکھا ہے کہ پاکستانی فوج نے عورتوں کو نہیں بلکہ صرف مقابلہ کرنے والے جنگجوءوں کو نشانہ بنایا‘‘ ۔ امریکہ میں بنگلہ دیش کے سابق سفیر شمشیر احمد چودھری ان اعداد و شمار کو شرارت پر مبنی قرار دے چکے ہیں ۔ شیخ مجیب نے عصمت دری کی شکار خواتین کے لیے تین ہزار ٹکا کی رقم کا اعلان کر کے بھی دیکھ لیا پھر بھی اسے ناکامی ہوئی ۔ چند ہزار خواتین کی فہرست بن سکی جو مکتی باہنی اور بھارت فوج کے ہاتھوں بر بریت کا شکار ہوئیں ۔ یاسمین سائیکیا کی کتاب’’ وومن ، وار اینڈ دی میکنگ آف بنگلہ دیش‘‘ میں لکھا گیا کہ مکتی باہنی اور بھارتی افواج نے بہاری اور غیر بنگالی عورتوں کی عصمت دری کی ۔ یہی بات بینا ڈی کوسٹا نے ’’نیشن بلڈنگ ، جنڈر اینڈ وار کرائمزان ساءوتھ ایشیا ‘‘ میں لکھی ہے ۔ مسلسل پروپیگنڈے سے کچھ ذہنوں کو تو پراگندہ کیا جا سکتا ہے اس سے حقائق نہیں بدل سکتے ۔
##############################
https://web.facebook.com/asif.mahmood.1671/posts/2384473905007717
کیا انٹر نیشنل لاء کشمیریوں کو مسلح جدوجہد کی اجازت دیتا ہے؟ آصف محمود بھارت کے بڑھتے ہوئے مظالم اور اقوام عالم کی لاتعلقی سے تنگ آ کر کشمیری اگر بندوق اٹھانے کا فیصلہ کر لیتے ہیں تو کیا انٹر نیشنل لاء کی روشنی میں یہ ایک جائز اقدام ہو گا ؟ میں اس وقت حکمت عملی اور زمینی حقائق کی بات نہیں کر رہا ، میرے پیش نظر صرف معاملے کا قانونی پہلو ہے۔ 1949 ء کے جنیوا کنونش کے ایڈیشنل پروٹوکول 1کے آرٹیکل 1 کی ذیلی دفعہ 4 میں اس حق کو تسلیم کیا گیا ہے۔ یہ پروٹوکول بین الاقوامی سطح پر ہونے والے مسلح تصادم اور جنگوں کے متاثریں کے تحفظ سے متعلق ہے اور اس کے آرٹیکل 1 کی ذیلی دفعہ 4 میں کہا گیا ہے کہ حق خود ارادیت کے حصول کے لیے اگر کوئی کسی غاصب قوت سے لڑ رہا ہے تو اس مسلح تصادم کو بھی دیگر جنگوں کی طرح (انٹرنیشنل آرمڈ کانفیلکٹ) بین الاقوامی تنازعہ سمجھا جائے گا ۔ اہم نکتہ یہ ہے کہ اسے دہشت گردی نہیں تصور کیا جائیگا بلکہ یہ بین الاقوامی تنازعہ قرار پائیگا ۔  جنرل اسمبلی کی قرارداد نمبر 3314 بھی کشمیریوں کو مسلح جدوجہد کا حق دیتی ہے۔اس قرارداد میں ’ جارحیت‘ کے لفظ کی تشریح کرتے ہوئے آرٹیکل 7 میں کہا گیا کہ حق خود ارادیت اور غاصب قوت سے آزادی کے لیے جو جدوجہد کی جا رہی ہو گی اس پر اس قرارداد کا اطلاق نہیں ہو گا یعنی اسے ناجائز تصور نہیں کیا جائے گا ۔  یہاں بعض مبصرین نے یہ نکتہ آفرینی ضرور کی کہ قرارداد میں صرف Struggle کی بات کی گئی ہے Armed Struggle یعنی مسلح جدوجہد کی بات تو نہیں کی گئی ۔لیکن اگر اس لفظ کا سیاق و سباق دیکھیں تو معلوم ہوتا ہے کہ یہ مسلح جدوجہد ہی کی بات کی جا رہی ہے کیونکہ یہ قرارداد ’ جارحیت‘ کی تشریح کر رہی ہے اور جارحیت کو عالمی امن کے خطرہ قرار دے رہی ہے اور اس میں یہ استثناء رکھا گیا ہے کہ حق خود ارادیت کے لیے اور غاصب قوت سے آزادی کی خاطر جدوجہد کی جا سکتی ہے۔یہ پوری قرارداد سیاسی جدوجہد سے متعلق نہیں بلکہ اس کا تعلق جنگ اور جارحیت سے ہے ۔ اس لیے قرارداد میں جو بھی اصطلاح استعمال کی جائے گی اسے سیاق و سباق میں دیکھنا ہو گا  ۔ جمہوری جدو جہد کی تو ویسے بھی اجازت ہے اور اس کے لیے جنرل اسمبلی کو اتنے تردد میں پڑنے کی کیا ضرورت تھی ؟ جو چیز پہلے ہی سے جائز تھی اسے جائز قرار دینے کے لیے جنرل اسمبلی کو پوری قرارداد لانے کی کوئی ضرورت نہ تھی ۔  پھر بھی اگر کوئی اختلاف یا ابہام موجود تھا تو جنرل اسمبلی نے اسے بھی دور کر دیا ۔ 3 دسمبر 1982 ء کو جنرل اسمبلی میں ایک اور قرارداد ( نمبر 37/43) منظور کی گئی اور اس کی کلاز 2 میں نہایت واضح انداز سے لکھ دیا کہ حق خود ارادیت اور غاصبانہ قبضے کے خلاف مسلح جدو جہد ایک جائز اقدام تصور ہو گا ۔ یہ قرارداد اتنی واضح ہے کہ اس کے بعد کسی اگر مگر کی گنجائش ہی باقی نہیں رہتی ۔ ذرا دیکھ لیجیے اس قرارداد میں کیا لکھا گیا:  Reaffirming the importance of the universal realization of the right of peoples to self-determination,..... (General assembly) Reaffirms the legitimacy of the struggle of peoples for independence, territorial integrity, national unity and liberation from colonial and foreign domination and foreign occupation by all available means, including armed struggle;  یہاں دو چیزیں اہم ہیں۔  پہلی بات تو یہ کہ جدو جہد کی نوعیت کو واضح کر دیا کہ حق خود ارادیت اور غاصب قوت کے ناجائز قبضے کے خلاف آزادی کے لیے لڑنے والوں کو مسلح جدو جہد سمیت تمام دستیاب ذرائع استعمال کر نے کا حق ہے۔ یہاں all available means, including armed struggle کہا گیا ہے اور اس میں جہان معنی پوشیدہ ہے۔  دوسری اہم بات اس قرارداد میں reaffirm کا لفظ استعمال ہونا ہے۔ اس کا مطلب ہے کسی چیز کی دوبارہ تصدیق کرنا ۔ تو جب یہ قرارداد مسلح جدوجہد کے حق کو ایک بار پھر تسلیم کر رہی ہے تو اس کا مطلب یہ ہے کہ جنرل اسمبلی کے مطابق مسلح جدوجہد کا حق پہلے بھی موجود تھا ۔ یعنی قرارداد نمبر 3314 میں جس جدوجہد کی بات کی گئی تھی وہ مسلح جدوجہد ہی تھی ۔  چنانچہ ہم نے دیکھا کہ جب حماس کو دہشت گرد تنظیموں کی فہرست میں ڈالا گیا تو لگسمبرگ کی عدالت نے اس فیصلے کو منسوخ کر تے ہوئے حماس کے قاسم برگیڈ کا نام اس فہرست سے نکالنے کا حکم دیتے ہوئے قرار دیا کہ اسے مسلح جدوجہد کا حق حاصل ہے۔  دہشت گردی پر منعقد بین الاقوامی کانفرنس میں او آئی سی کا موقف بھی یہی تھا کہ حق خود ارادیت اور غاصبانہ قبضے کیخلاف لڑنے والے دہشت گرد نہیں ہوتے کیونکہ ان کی مسلح جدوجہد کا حق تسلیم شدہ ہے۔  پاکستان میں کچھ لوگوں کا موقف یہ ہے کہ نائن الیون کے بعد دنیا بدل چکی ہے اور دنیا مسلح جدوجہد کی کسی بھی شکل کو قبول کرنے کو تیار نہیں ہے۔ ایسا نہیں ہے۔ قانونی پوزیشن آج بھی وہی ہے جو اوپر بیان کر دی گئی ہے۔ کسی چیز کے جائز یا ناجائز ہونے کا تعلق اہل دانش کے تبصروں یا خوف سے نہیں ہے بلکہ اس کا تعلق اس بات سے ہے کہ اس چیز کے بارے میں انٹر نیشنل لاء کیا کہتا ہے۔  کشمیریوں کی مسلح جدو جہد کے حق کی بابت انٹر نیشنل لاء کیا کہتا ہے ، یہ آپ کے سامنے ہے۔  حکمت عملی کا معاملہ البتہ الگ ہے اور وہ وقت کے ساتھ بدلتی رہتی ہے۔ حالات بطاہر نا سازگار ہوں تو اس کا مطلب یہ ہر گز نہیں کہ انٹر نیشنل لاء نے جو چیز جائز قرار دی ہے ڈر اور خوف سے اسے ناجائز قرار دے دیا جائے۔ اسی طرح انٹر نیشنل لاء میں مسلح جدو جہد کی اجازت کا یہ مطلب بھی نہیں کہ لازمی طور پر اب ہر وقت مسلح جدوجہد ہی کی جائے۔ یہ مظلوم اور محکوم قوم کا فیصلہ ہو تا ہے کہ وہ کس وقت کون سی حکمت عملی اختیار کرتی ہے ۔ تاہم کشمیری اگر کسی مرحلے پر مسلح جدو جہد کا فیصلہ کرتے ہیں تو ہمیں معلوم ہونا چاہیے انٹر نیشنل لاء کی روشنی میں یہ ایک جائز اقدام ہو گا۔ .....
##############################
https://web.facebook.com/asif.mahmood.1671/posts/2383550991766675
مولانا فضل الرحمن مارچ کرتے ہیں یا نہیں اور اس مارچ کے نتیجے میں حکومت کا دھڑن تختہ ہوتا ہے یا مولانا کی سیاست کا، یہ ساری بحث فی الوقت ثانوی اہمیت کی حامل ہے.  ایک عام آدمی کے پیش نظر، کم از کم جڑواں شہروں میں، اس وقت یہ سوال زیادہ اہم ہے کہ وہ آج کے دن ڈینگی سے محفوظ رہ سکیں گے یا نہیں. دونوں شہر اس وقت ڈینگی کے رحم و کرم پر ہیں. لاہور کے لوگوں نے اگر دو دفعہ ڈاکٹر یاسمین راشد کو الیکشن میں شکست دی تو غلط نہیں کیا. عوامی فیصلہ مان لینا چاہیے. جسے اس کا حلقہ انتخاب دو دفعہ ٹھکرا دے اسے مخصوص نشستوں پر کامیاب کرا کوئی منصب نہیں دینا چاہیے. عوام کے اجتماعی شعور کا احترام کرنا چاہیے.
##############################
https://web.facebook.com/asif.mahmood.1671/posts/2385125678275873
آیا ہے اک راہ نما کے استقبال کو اک  بچہ  پیٹ ہے خالی آنکھ میں حسرت ہاتھوں میں گلدستہ ہے
##############################
https://web.facebook.com/asif.mahmood.1671/posts/2386716664783441
یہ الحاق تھا یا عبوری الحاق؟ انٹر نیشنل لاء کیا کہتا ہے؟ آصف محمود مہاراجہ کے بھارت سے کیے گئے نامعتبر الحاق کے بارے میں ایک اہم ترین حقیقت ہمارے ہاں کبھی زیر بحث نہیں آئی کہ یہ الحاق نہیں تھا ، یہ عبوری الحاق تھا اور یہ بات دستاویز ات میں درج ہے کہ اس الحاق کا ہر گز یہ مطلب نہیں کہ کشمیر نے اپنا فیصلہ کر لیا ہے بلکہ وہاں تحریری طور پر یہ ضمانت موجود ہے کہ ا س عبوری الحاق کے باوجود کشمیر کی قسمت کا فیصلہ ابھی باقی ہے اور یہ فیصلہ کشمیر کے عوام نے کرنا ہے۔تو کیا خیال ہے تھوڑا سا ’ مطالعہ ہندوستان‘ ہو جائے؟ اس پہلو پر تو ہم بات کر چکے کہ بھارت کی فوجیں پہلے سری نگر میں اتریں اور الحاق کی نامعتبر دستاویز پر مہاراجہ نے بعد میں دستخط کیے ۔ جب فوجیں اتر چکیں اور مہاراجہ دستخط کر چکا تو یہ دستاویز اسی روز بھارتی گورنر جنرل لارڈ مائونٹ بیٹن کو پہنچائی گئی اور اسی روز بھارت کے گورنر جنرل مائونٹ بیٹن اسے قبول کرتے ہوئے مہاراجہ کو خط لکھ کر اطلاع دی ۔ اس خط میں مائونٹ بیٹن نے مہاراجہ کو مخاطب کرتے ہوئے لکھا کہ چونکہ ہماری یہ پالیسی رہی ہے کہ جس ریاست میں الحاق پر تنازع پیدا ہو جائے گا وہاں الحاق کا فیصلہ وہاں کے عوام کریں گے ، اس لیے ہمارا اب بھی فیصلہ یہ ہے کہ حالات معمول پر آتے ہی کشمیر کے الحاق کا مسئلہ کشمیر کے عوام کے سامنے رکھا جائے گا اور وہی اس پر فیصلہ کریں گے۔ غور فرمائیے مائونٹ بیٹن الحاق قبول کر چکے ہیں لیکن مہاراجہ کو لکھ رہے ہیں کہ الحاق کا حتمی فیصلہ ابھی باقی ہے اور وہ کشمیر کے عوام نے کرنا ہے۔ اب یہ فیصلہ آپ خود کر لیجیے کہ مہاراجہ کے الحاق کی خود بھارت کی نظر میں کیا حیثیت تھی۔ بھارت کا اس نکتے پر انتہائی بچگانہ موقف ہے۔ اس کا کہنا ہے کہ مائونٹ بیٹن کے اس وعدے کی کوئی قانونی حیثیت نہیں ہے ۔ یہ انہوں نے نجی حیثیت میں ایک خط لکھ کر کیا اور یہ خط الحاق کی دستاویز کا حصہ نہیں ہے۔ الحاق کی دستاویز میں ایسا کچھ نہیں لکھا کہ اس الحاق کے باوجود ابھی کشمیر کا فیصلہ باقی ہے اور یہ فیصلہ عوام کریں گے اس لیے اس خط کی کوئی وقعت نہیں ہے نہ ہی بھارت اس کے مندرجات کا پابند ہے۔ بھارت کے نزدیک الحاق کی دستاویز صرف ایک ہی ہے اور لارڈ مائونٹ بیٹن کا خط اس دستاویز کا حصہ نہیں ہے۔ پاکستان کا موقف یہ ہے کہ ایک معاہدہ کرتے وقت جو ٓافیشل خط و کتابت ہوتی ہے وہ بھی معاہدے کا حصہ ہی ہوتی ہے اس لیے لارڈ مائونٹ بیٹن کا یہ خط بھی الحاق کی دستاویز کا حصہ سمجھا جائے گا ۔ اب سوال یہ ہے کہ اس نکتے پر انٹر نیشنل لاء کیا کہتا ہے؟ انٹر نیشنل لاء پاکستان کے موقف کی تائید کرتا ہے ۔ ویانا کنونشن آن دی لاء آف ٹریٹیز کے آرٹیکل 2 کی کلاز (a) میں Treaty کی تعریف کرتے ہوئے کہا گیا ہے : "Treaty" means an international agreement concluded between States in written form and governed by international law, whether embodied in a single instrument or in two or more related instruments and whatever its particular designation; اس تعریف میں دو باتیں اہم ہیں ۔ اول : معاہدہ کے لیے ایک دستاویز کی شرط ضروری نہیں ۔ متعلقہ دستاویزات کو بھی ٹریٹی ہی سمجھا جائے گا ۔ دوم : اس کے لیے particular designation کا ہونا بھی ضروری نہیں یعنی ضروری نہیں کہ ان متعلقہ دستاویزات کا نام بھی وہی ہو جو معاہدے کا ہو ۔ یعنی الحاق کی دستاویز سے متعلقہ اگر ایک خط ہے تو وہ بھی ’ ٹریٹی‘ ہو گا بھلے وہ الحاق کی دستاویز کی بجائے ایک خط کہلاتا رہے ۔ گویا وہانا کنونشن کے نزدیک مائونٹ بیٹن کا یہ خط بھی الحاق کی دستاویز کا حصہ ہے اور اس میں کیا گیا وعدہ دستاویز میں کیا گیا وعدہ سمجھا جائے گا ۔ یہ ایک طرح کی ’’ آفر اور ایکسیپٹنس‘‘ والا معاملہ تھا اور دونوں کو اکٹھا کر کے پڑھا جائے گا ۔ لیکن دل چسپ بات یہ ہے کہ بھارت تو اس کے بعد بھی متعدد مرتبہ یہ ضمانت دے چکا کہ اس الحاق کے باوجود ابھی کشمیر کی قسمت کا نہ صرف یہ کہ فیصلہ باقی ہے بلکہ یہ بھی کہ یہ فیصلہ کشمیر کے عوام نے کرنا ہے۔ الحاق کے تین بعد یعنی تیس اکتوبر کو نہرو نے لیاقت علی خان کو ٹیلی گرام بھیجا اور اس میں بھی لکھا کہ بھارت اپنے گورنر جنرل کے دیے عہد پر قائم ہے اس ٹیلی گرام کے الفاظ قابل غور ہیں ۔ نہرو نے لکھا : ’’ ہم یہ یقین دہانی کراتے ہیں کہ ہم بہت جلد کشمیر سے فوجیں نکال لیں گے اور ہم یہ عہد کرتے ہیں کہ کشمیر کے مستقبل کا فیصلہ کشمیر کے عوام کریں گے اور یہ وعدہ محض حکومت پاکستان سے نہیں ہے ، یہ وعدہ کشمیریوں سے بھی ہے اور ساری دنیا سے بھی‘‘ ۔2 نومبر کو نہرو نے قوم سے خطاب کیا اور یہی وعدہ بطور وزیر اعظم اپنی قوم سے کیا ۔ 15 جنوری کو بھارتی مندوب نے یہی وعدہ سلامتی کونسل میں کیا کہ مہاراجہ کے بھارت سے الحاق سے کشمیر کی قسمت کا فیصلہ نہیں ہوا بلکہ یہ فیصلہ ابھی باقی ہے اور یہ فیصلہ کشمیر کے عوام نے کرنا ہے۔ بھارت نہ صرف مہاراجہ کو خط لکھ کر تسلیم کر چکا کہ آپ کے الحاق کے باجود کشمیر کا فیصلہ ہونا ابھی باقی ہے اور یہ فیصلہ عوام نے کرنا ہے بلکہ بھارت اس حقیقت کا اعتراف وزیر اعظم سے آفیشل خطو کتابت میں بھی کر چکا ۔ بھارت اقوام متحدہ کی سلامتی کونسل میں بطور ریاست بھی یہی وعدہ کر چکا ہے کہ مہاراجہ کے بھارت سے الحاق کا ہر گز یہ مطلب نہیں کہ کشمیر کی تقدیر کا فیصلہ ہو گیا بلکہ یہ فیصلہ ابھی ہونا باقی ہے اور اس کا حق کشمیر کے عوام کو ہے ۔ اتنے اعترافات ، اتنی ضمانتوں اور اتنے وعدوں کے بعد بھارت اپنے وعدوں اور ضمانتوں سے مکر تو سکتا ہے لیکن اس سے معاملے کی قانونی حیثیت پر کوئی فرق نہیں پڑتا ۔ انٹر نیشنل لاء کی روشنی میں معاملے کی قانونی حیثیت آج بھی وہی ہے کہ کشمیر کی قسمت کا فیصلہ ابھی ہونا ہے اور یہ فیصلہ کشمیر کے عوام نے کرنا ہے۔
##############################
https://web.facebook.com/asif.mahmood.1671/posts/2390147267773714
پرستان جیسے جنگل میں گھری اس عمارت کو کویت ہاسٹل کہتے ہیں. اس کے ایک گوشے میں اپنے کئی سال گزرے.
##############################
https://web.facebook.com/asif.mahmood.1671/posts/2387102174744890
یعقوب  شیخ ان چند اہل سیاست میں سے ہیں جن سے پہلی ہی ملاقات میں دوستی ہو گئی۔ تحریک انصاف کے ایم این اے ہیں اور مولانا فضل الرحمان کو شکست دے کر ایم این اے بنے ہیں۔ جیت کر جب عمران خان سے ملنے گئے تو عمران نے گلے لگا لیا کہ تم تو ورلڈ کپ جیت کر آئے ہو۔ یہاں ان کا تعارف کرا نا مقصود نہیں کیونکہ تحریک انصاف بھی ان سے واقف ہے کہ وہ اس جماعت کے ایم این اے ہین اور جے یو آئی ان سے زیادہ واقف ہے کیونکہ وہ پہلے جے یو آئی میں تھے اور جے یو آئی چھوڑ کر تحریک انصاف میں آئے اور اپنے سابق امیر کو 52031 ووٹوں کے مقابلے میں 79334 ووٹ لے کر شکست دے دی۔ یہاں ان کی ایک پیش کش کا ذکر کرنا مقصود ہے۔ ان کا کہنا ہے کہ میرے حلقے کو کھول دیا جائے ، غیر جانبدار مبصریں بھی بٹھا لیے جائیں ، کارروائی بھی ساری قوم کو ٹی وی چینلز پر براہ راست دکھائی جائے اور پھر میں ہار جائوں تو مولانا سچے اور میں جیت جائوں تو ہم سچے۔
##############################
https://web.facebook.com/asif.mahmood.1671/posts/2425793210875786
نواز شریف کے پلیٹلیٹس کم ہونے پر متضاد باتیں کی جا رہی ہیں. ان کے صاحبزادے کا کہنا ہے زہر دیا گیا اور نیب کا کہنا ہے یہ اس دوائی سے ہوا جو نواز شریف کے اپنے معالج نے انہیں دی تھی. کچھ لوگ یہ بھی کہہ رہے ہیں کہ یہ جان بوجھ کر کیا گیا ہے تا کہ میاں نواز شریف کی مظلومیت کا تاثر قائم کیا جا سکے. ایسی صورت حال میں حتمی بات کرنا بہت مشکل ہو جاتا ہے لیکن انسانیت کا کم تر درجہ یہ ہے  کہ ایسے مواقع پر خیر اور بھلائی کا جملہ کہنے کی توفیق نہ ہو تو  تضحیک اور توہین  کی بجائے خاموش رہ لیا جائے جب تک کہ سچ سامنے نہ آ جائے. کلثوم نواز کی بیماری کا  ھی ایسے ہی مذاق اڑایا گیا تھا اور پھر وہ خالق حقیقی سے جا ملیں.
##############################
https://web.facebook.com/asif.mahmood.1671/posts/2425117724276668
بڈھے بڈھے جرنیل اور کم سن مولانا آصف محمود ننھے منے مولانا بڈھے بڈھے جرنیلوں پر برس پڑے تو نوح ناروی یاد آئے کہ ’’ ابھی کم سن ہیں‘‘ .....  بگڑ گئے تو کیا ہوا، عمر ہی ایسی ہے ۔ لیکن گنجینہِ معنی کا طلسم کھلا تو معلوم ہوا نشانے پر امجد شعیب تھے ۔ منظر لکھنوی نے کہا تھا  : کم سنی کیا کم ہے ، اس پر قہر ہے شکی مزاج ۔ کم سن مولانا نے الزام بھی لگایا تو کتنا نامعتبر؟  ’’ اسرائیل کے ٹکڑوں پر پلنے والے‘‘۔  اس ملک میں کسی بھی شریف آدمی پر کیچڑ اچھال دینا کتنا آسان ہے ، جسے سیاسی عصبیت حاصل نہیں ، اس کے لیے وطن عزیز میں کوئی امان نہیں ہے؟ سیاست نہ ہوئی بازار ہو گیا جہاں ہر گھر سے گلی آتی ہے۔  مولانا پاکستانی سیاست کا ایک معتبر نام ہے ، سمجھ سے باہر ہے وہ غلطی ہائے مضامین کا اشتہار کیسے بن گئے ۔ کم سن مولانا بڈے بڈھے جرنیلوں پر ایک طرف تو اس بات پر خفا ہیں کہ یہ انہیں سیاست سکھانے کیوں آ جاتے ہیں دوسری جانب وہ اسرائیل کے حوالے سے ایک موقف رکھنے پر انہیں ہدف تنقید بناتے ہیں ۔ مولانا  دلیل کی دنیا کے آدمی ہیں ان سے سوال اب یہ ہے کہ اسرائیل کو تسلیم کرنے کے حوالے سے کسی رائے کا اظہار کرنا ایک سیاسی موقف ہے یا ایک تزویراتی معاملہ ہے؟ کیا دنیا بھر میں ریٹائرڈ جرنیل ایسے تزویراتی امور پر اظہار خیال نہیں کرتے؟ ریٹائرڈ جرنیل اگر تزویراتی امور پر بھی بات نہیں کر سکتا تو پھر وہ کیا کرے ؟ ایک اونٹ اور دو کشتیاں لے لے اور دن میں چار دفعہ گنگنائے کہ : مولانا آئے ہیں، تبدیلی لائے ہیں ؟ کم سن مولانا اگر بڈھے جرنیلوں کو ریٹائرمنٹ کے بعد بھی سیاسی امور پر بات کرنے کی اجازت نہیں دیتے تو کیا اس اصول کی روشنی میں مولانا حضرات کو بھی صرف درس و تدریس کے کام سے کام نہیں رکھنا چاہیے؟  اسرائیل کے بارے میں امجد شعیب صاحب کا ایک موقف ہے ۔ اس موقف سے اختلاف بھی کیا جا سکتا ہے اور کوئی چاہے تو اتفاق بھی کر سکتا ہے۔ اسرائیل کو تسلیم کرنے یا نہ کرنے کا فیصلہ حکمت عملی کے باب میں کیا گیا ، نصوص شرعی کی بنیاد پر نہیں ۔ جب فیصلہ حکمت عملی کی بنیاد پر کیا گیا تو اس پر ایک دوسری رائے دلیل کے ساتھ اگر کوئی پیش کرتا ہے تو یہ بہر حال اس کا حق ہے۔  اختلاف رائے اگر دلیل کے ساتھ ہو تو یہ زندگی کی علامت ہے اور معاشرے کو منجمد ہونے سے روکتا ہے۔اس عمل کی حوصلہ شکنی کرتے ہوئے کسی پر یہ الزام عائد کر دینا کہ وہ اسرائیل کے ٹکڑوں پر پل رہا ہے ، یہ ایک ایسا رویہ ہے جس کا علم اور اقدار کی دنیا میں کوئی اعتبار نہیں ۔ کیا مولانا کے پاس اس الزام کا کوئی ثبوت ہے؟ ثبوت کو تو چھوڑیے کیا ایسے کوئی معمولی سے شواہد بھی ہیں جو اس کی طرف اشارہ کرتے ہوں؟ کیا مولانا کو معلوم ہے جس اسلام کے علماء کی جمعیت کی سربراہی کا معتبر منصب اللہ نے انہیں سونپ رکھا ہے اس اسلام نے کہہ رکھا ہے کہ اے ایمان لانے والو ! زیادہ گمان کرنے سے بچو ، بے شک بعض گمان گناہ ہوتے ہیں۔ اور یہاں تو عالم یہ ہے مولانا گمان سے آگے بڑھ کر بہتان عائد کر رہے ہیں۔ نادر اختر نے درست ہی کہا تھا :’’ کم سنی قاتل جاں ہوتی ہے‘‘۔  ننھے منے سے ایک اور مولانا نے بھی نکتہ آفرینی فرمائی ہے کہ ریٹائرڈ جرنیل جنہیں ہم پنشن دیتے ہیں چینلز پر بیٹھ کر سیاست پر بات کیوں کرتے ہیں ۔ سوال یہ ہے کہ اس میں کیا مضائقہ ہے؟ قانون ریٹائرڈ جرنیلوں پر دو سالوں کی پابندی لگاتا ہے ۔ اس کے بعد وہ آزاد ہیں سیاسی تبصرے کریں یا سیاست کریں ۔ مولانا کے ممدوح نواز شریف صاحب کی جماعت میں جنرل عبدالقیوم سینیٹر ہیں اور جنرل عبدالقادر بلوچ وزیر رہے اور اس کے باوجود وزیر رہے کہ مشرف دور میں گورنر بھی رہ چکے تھے۔ مولانا نے کبھی وہاں تو شکوہ نہیں کیا کہ میاں صاحب آپ نے ان بڈھے بڈھے جرنیلوں کو سینیٹر اور وزیر کیوں لگا دیا ۔  ریٹائرڈ جرنیلوں کی پنشن کا طعنہ دینے والوں کو کچھ خبر ہے کہ مولانا کے ایک بھائی کس طرح سی ایس ایس کا امتحان دیے بغیر ڈپٹی کمشنر بنا دیے گئے۔ خود سیفران کی وزارت کا یہ موقف ریکارڈ پر ہے کہ مولانا کے بھائی کے معاملے میں جو ایک کلیریکل جاب کر رہے تھے قواعد و ضوابط کی خلاف ورزی کی گئی؟ یہ نکتہ بھی بہت اہم ہے کہ مولانا کو اعتراض کس بات پر ہے۔ جرنیلوں کے تبصروں پر یا ا س بات پر کہ وہ بڈھے بڈھے کیوں ہو گئے۔ مولانا کے بھائی جان اگر سی ایس ایس کیے بغیر ڈپٹی کمشنر اور جانے کیا کچھ بن سکتے ہیں تو یہ بھی کم سنی میں ہی آئی ایس ایس بی کیے بغیر جا کر سیدھے جرنیل لگ جاتے۔  مولانا ریٹائرڈ جرنیلوں کو تو کسی رستم کی طرح للکار رہے ہیں لیکن پرویز مشرف نے جب منتخب حکومت گھر بھیج کر اقتدار پر قبضہ فرمایا تھا تب تو مولانا دیگر بہت سارے ننھے ننھے مولانائوں سمیت مشرف بہ مشرف ہوئے تھے اور وارفتگیوں کا یہ عالم تھا کہ ایم ایم اے کو خلق خدا نے ’ مُلا ملٹری الائنسّ‘‘ کے طعنے دینا شروع کر دیے تھے۔ ا بھی مولانا نے ارشاد فرمایا ہے حکومت سے بات نہیں کروں گا البتہ اداروں سے بات کرنے کو تیار ہوں ؟ کون سے اداروں سے قبلہ ؟ کیا پوسٹ آفس کے کلرکوں اور محکمہ مال کے پٹواریوں سے بات کرنا چاہیں گے آپ ؟ یہ کیسا اہتمام ہے کہ مشرقی دوشیزہ کی طرح ’ منے کے ابا‘ کا نام لینا خلاف ادب سمجھا جا رہا ہے۔ کچھ بتائیں تو سہی آپ کس ادارے سے بات کرنے کوبے تاب ہیں ؟  ایک طرف تو مولانا کا دعوی ہے وہ ’’ سلیکٹڈ ، سلیکٹر اور سلیکشن‘‘ کے خلاف جمہوریت کی بالادستی کی مبارک جدوجہد فرما رہے ہیں دوسری طرف وہ ’’ سلیکٹر ‘‘ سے ملنے کو بھی بے تاب ہیں ۔ خلوت میں انجمن آراء ہونے کی بیتابی کیسی؟ کیا شروعِ عشق کی ان شدتوں کا حوالہ دے کر کوئی نیا سی وی پیش کرنے کا ارادہ ہے؟ یا قیصر الجعفری کی طرح کسی کے کان میں سرگوشی کرنا ہے ’’ تیری بے وفائی کے بعد بھی میرے دل کا پیار نہیں گیا‘‘۔ .....
##############################
https://web.facebook.com/asif.mahmood.1671/posts/2430866783701762
یہ اسی نشست کا قصہ ہے. عمران خان نے کہا : تم لکھ لو ہم دو تہائی سے جیتیں گے. میں نے عرض کی : جیت گئے تو کیا ہو گا کیا ظلم ختم ہو جائے گا. عمران نے کہا میں لکھ کردیتا ہوں میری حکومت میں ظلم ختم ہو جائے گا. میں نے اپنی ہی کتاب drone attacks : International law burns in Hellfire سے (جو میں عمران کو دینے گیا تھا) ایک کاغذ پھاڑ کر سامنے رکھ دیا. آپ نے کہہ دیا یہ کافی ہے لکھنے کی ضرورت نہیں . بس ایسا کیجیے عہد نامے کے طور پر یہاں صرف دستخط کر دیجیے. عمران نے دستخط کر دیے. میں نے عہد نامہ سنبھال کر رکھ لیا. آج وہ عہد نامہ یاد آ رہا ہے.
##############################
https://web.facebook.com/asif.mahmood.1671/posts/2430832680371839
سانحہ ساہیوال..... آگے کیا ہو گا؟ آصف محمود مجرمان تو رہا ہو گئے ۔ سوال یہ ہے اب آگے کیا ہو گا۔ سوشل میڈیا پر اگر شور مچ گیا تو آج رات یا کل کسی وقت جناب وزیر اعظم اس کا نوٹس لیں گے۔ ہو سکتا ہے جناب عثمان بزدار کو طلب کر کے اس کی ایک تسویر بھی میڈیا کو جاری کی جائے ۔ ساتھ ہیی قوم کو یہ نوید سنائی جائے کہ پریشان نہیں ہونا شہنشاہ جہانگیر کا انصاف اپنے جوبن پر ہے اور حکومت کو ظل الہی نے حکم دیا ہے کہ اس فیصلے کے خلاف اپیل کی جائے۔  جیسے ہی یہ خبر سامنے آئے گی ایک شور مچ جائے گا۔ تھریک انصاف کے کارکنان سینہ چوڑا کر کے کہیں گے دیکھا ہماری پارٹی کا کلچر مختلف ہے یہاں ہم آواز اٹھاتے ہیں تو اس کا اثر ہوتا ہے۔  پھر چند دن واہ واہ ہو گی۔ واہ صاحب واہ پہلی بار صاحب پہلی بار۔ کمال ہو گیا صاحب ، پہلی بار۔ اور پھر کوئی نیا سانحہ ہو جائے گا۔اس دوران ملزمان ایک مرتبہ پھر رہا ہو چکے ہوں گے۔ یاد رکھیے استغاثہ کے مقدمے میں جو کمی پہلی عدالت میں ٹرائل کے وقت رہ جائے یا چھوڑ دی جائے وہ کمی اپیلوں میں پوری نہیں کی جا سکتی۔
##############################
https://web.facebook.com/asif.mahmood.1671/posts/2435249883263452
سر حافظ حمد اللہ صاحب کے کارڈ کو بلاک کر کے افغانی قرار دیا ۔۔۔سر کوئ تبصرہ اسپر
##############################
https://web.facebook.com/asif.mahmood.1671/posts/2435973066524467
جو بچپن سے پاکستان میں ہے وہ حافظ حمد اللہ غیر ملکی ہو گیا اور جو پہلے وزیراعظم بنا اور بعد میں اس کا شناختی کارڈ بنا اور جس کے شناختی کارڈ پر رہائش کے خانے میں لکھنے کے لیے وزیراعظم ہاؤس کے علاوہ کوی جگہ نہ مل سکی وہ معین قریشی پاکستانی تھا. وزارت عظمیٰ کے بعد نہ معین قریشی کبھی پاکستان آیا نہ شوکت عزیز. کیا عظیم پاکستانی تھے.
##############################
https://web.facebook.com/asif.mahmood.1671/posts/2435653249889782
سلامت رہیں جناب۔۔۔۔اللہ پاک ڈھیروں خوشیاں نصیب کرے۔۔۔آمین
##############################
https://web.facebook.com/asif.mahmood.1671/posts/2437161196405654
آزادی مارچ 27 اکتوبر ہی کو کیوں؟  آصف محمود مولانا کا آزادی مارچ 27 اکتوبر ہی کو کیوں؟ یہ اتفاق ہے یا حسن اتفاق،  27 اکتوبر کی ایک تاریخی اہمیت ہے ۔ اسی روز صبح 9 بجے ڈکوٹا جہازوں میں بھر کر بھارتی فوج سری نگر اتاری گئی ۔ اب تو یہ حقیقت طشت از بام ہو چکی کہ پہلے سری نگر میں بھارتی فوج اتری، اور اس کے بعد جموں بھاگ جانے والے مہاراجہ سے بھارت کے ساتھ الحاق کی دستاویز پر دستخط کروائے گئے ۔ یہ دستخط اس وقت ہوئے جب مہاراجہ کے دارالحکومت پر بھارت کی فوج قابض ہو چکی تھی ۔ جس دن یہ فوجیں اتریں اس دن سے لے کر اب تک یہ دن یوم سیاہ کے طور پر منایا جاتا ہے ۔ مقبوضہ کشمیر ، آزاد کشمیر اور پاکستان ہی میں نہیں ، دنیا بھر میں جہاں جہاں پاکستانی اور کشمیری موجود ہیں وہ اس روز کو یوم سیاہ کے طور پر اپنا احتجاج ریکارڈ کراتے ہیں ۔ اس سال اس دن کی معنویت اور بڑھ چکی ہے ۔ کشمیر میں کرفیو کو 83 دن ہو گئے ۔ کون جیا کون مرا کسی کو کچھ خبر نہیں ۔ کشمیریوں کی آر پار رشتہ داریاں ہیں ، وہ اپنے رشتہ داروں کے لیے پریشان ہیں ، انہیں کوئی خبر نہیں وہ کس حال میں ہیں ۔ انہوں نے مل کر اس سال 27 اکتوبر کوغیر معمولی احتجاج کا فیصلہ کیا ۔ امریکہ ، برطانیہ ، سپین ، جرمنی ، کینیڈا میں بڑے بڑے اجتماعات اور احتجاج کا پلان دیا جا چکا ہے ۔ پاکستان نے بھی اس روز پہلے سے بڑھ کر یوم سیاہ پر احتجاج کا فیصلہ کیا تھا ۔ لیکن مولانا عین اسی دن آزادی مارچ کو لے کر بیٹھ گئے ۔ کیا کسی کے پاس اس سوال کا کوئی جواب ہے کہ کیوں؟  پاکستان کشمیریوں کا دیرینہ ساتھی ہے ۔ یہاں میڈیا پر ، سیاسی بیانیے میں ، حکومتی سطح پر ہر طرف کشمیر کی بات ہونا تھی، اگر مولانا بیچ میں آزادی مارچ نہ لے آتے ۔ دنیا بھر کے سفارت کار یوم سیاہ کو دیکھتے اور اپنے اپنے ممالک کو رپورٹس بھیجتے ۔ ایک احتجاج ریکارڈ ہوتا ۔ لیکن اب کیا ہو رہا ہے؟ دنیا بھر میں کشمیر کے لیے مظاہرے ہو رہے ہیں اور یوم سیاہ منایا جا رہا ہے لیکن پاکستان کے قومی سیاسی بیانیے میں کشمیر پس منظر میں چلا گیا ہے ۔ یہاں دارالحکومت میں کنٹینرز لگ چکے ہیں اور میڈیا میں ہر طرف یہی بحث ہے کہ مولانا کیا کر رہے ہیں اور ان کا مارچ کیا کرنے جا رہا ہے ۔ جن سفارت کاروں نے اپنے اپنے ملک کو کشمیر اور یوم سیاہ کی رپورٹس بھیجنا تھیں اب وہ بتا رہے ہوں گے کہ یہاں تو معاملہ ہی اور کا اور ہو چکا ہے ۔ جب پاکستان ہی سے کشمیر کے لیے بھر پور آواز نہ اٹھ سکی تو دنیا اس پر کیا خاک آواز اٹھائے گی ۔ اتنے اہم موقع پر کشمیر کا معاملہ قومی سیاسی اور صحافتی بیانیے میں ثانوی حیثیت اختیار کر جائے یہ کوئی معمولی المیہ نہیں ہے ۔ میرا سوال وہی ہے کہ یہ محض اتفاق ہے یا حسن اتفاق؟  طنزیہ سی اور ذو معنی سی مسکراہٹ بکھیر کر کہا جا سکتا ہے کہ کیا یوم سیاہ منا کر کشمیر آزاد ہو جائے گا؟ جمعیت علمائے ہند کے اکابرین جیسے آلودہ رویے اختیار کر کے یہ بھی کہا جا سکتا ہے کہ کیا مولانا نے کسی کو کشمیر فتح کرنے سے روک رکھا ہے لیکن یہ بات ذہن رکھنی چاہیے کہ مزاحمت کے عمل میں ہر مورچے اور ہر قدم کی اپنی ایک اہمیت ہوتی ہے ۔ آزادی مارچ سے یہاں کون سی مولانا کی تاج پوشی ہو جانی ہے لیکن ان کی سیاسی جدو جہد میں جلسے جلوس یہ سب ایک حکمت عملی کا حصہ ہے اور اس کی اپنی اہمیت ہے ۔ مولانا ایک ساحب بصیرت سیاستدان ہیں ۔ یہ ہو نہیں سکتا انہیں اس دن کی معنویت کا اندازہ نہ ہو ۔ وہ ایک عشرہ کشمیر کمیٹی کے سربراہ رہے ہیں ۔ وہ خووب جانتے ہیں ستائیس اکتوبر کی کیا اہمیت ہے ۔ سوال وہی ہے: سب جانتے بوجھتے اگر انہوں نے اپنے سیاسی احتجاج کے لیے اسی دن کا انتخاب کیا ہے تو یہ محض اتفاق ہے یا حسن اتفاق؟  بھارت کشمیر پر اٹھنے والی آوازوں سے پریشان ہے ۔ کرفیو طویل ہوتا جا رہا ہے ۔ مہاتیر محمد کشمیریوں کے حق میں بولے تو پام آئل کی پابندی لگانے کی بات کر دی گئی ۔ طیب اردوان نے کشمیر کا نام لیا تو ترکی کے خلاف بھارتی اخبارات میں داریے لکھے جانے لگے ۔ برطانیہ میں احتجاج کی تیاریاں ہونے لگیں تو میئر محمد صادق کے پاس بھارتی وفد چلا گیا کہ پلیز ایسا نہ ہونے دیجیے ۔ جو کام روکنے کے لیے بھارت دنیا میں لڑتا الجھتا اور منتیں کرتا رہا وہ کام پاکستان میں یوں غیر محسوس طریقے سے پس منظر میں چلا جائے تو سوال وہی ہے: کیا یہ محض اتفاق ہے؟  کشمیر کے مسئلے کو پس منظر میں دھکیلنے کے لیے بھارت نے جمعیت علمائے ہند کو استعمال کیا ۔ جمعیت علمائے ہند ہی کا ایک وفد سعودی عرب بھی بھیجا گیا کہ جناب ہم مسلمان تو بھارت ماتا میں بڑے سکھی ہیں ۔ بھارت میں موجود مسلم دنیا کے سفیر وں کے پاس بھی جمعیت علمائے ہند کے وفود بھیجے گئے کہ کشمیر میں مسلمان بہت خوش ہیں آپ پریشان نہ ہوں ۔ اب سوال تو اٹھے گا کہ ایک طرف جمعیت علمائے ہند کہہ رہی ہے کشمیر اہم نہیں ، اہم یہ ہے کہ یہاں مسلمان خوش ہیں تو کیا یہ محض اتفاق ہے کہ پاکستان میں جمعیت علمائے اسلام زبان حال سے ثابت کر دے کہ اس کے نزدیک آزادی مارچ زیادہ اہم ہے ، کشمیر کے حوالے سے یوم سیاہ کا کیا ہے وہ تو بس ایسے ہی ہے، برائے وزن بیت؟ تنقید ہوئی تو کہا گیا دیکھیں جی ہم نے بھی تو   27 اکتوبر کا دن کشمیر کے لیے مختص کر دیا ہے.  ساری تیاری آزادی مارچ کی ہے. سارا بیانیہ اسی سے متعلق ہے. سارے بیانات آزادی مارچ سے متعلق ہیں. ایسے میں محض مٹی جھاڑنے کے لیے یہ کہہ دینا کافی نہیں کہ ستائیس کو تو ہم کشمیر پر احتجاج کریں گے. آپ بہت سیانے ہوں گے، آپ نے بھی منطق پڑھ رکھی ہو گی لیکن عوام بھی نری انور مسعود کی مجھ نہیں ہے.  دس سال مولانا کشمیر کمیٹی کے چیئر مین رہے ۔ یہ واحد کمیٹی ہے جس کے سربراہ کا رتبہ ایک وفاقی وزیر کے برابر ہوتا ہے اور اسے وزراء کالونی میں رہائش دی جاتی ہے ۔ غیر معمولی مراعات ہیں ۔ کیا اس منصب اور اس کاز سے اتنی طویل وابستگی کا اتنا بھی حق نہ تھا کہ آزادی مارچ دس دن بعد میں کر لیا جاتا؟ یاد رہے کہ ان سوالات کا تعلق حب الوطنی سے نہیں حکمت عملی سے ہے ۔ کسی کی حب الوطنی پر سوال اٹھانے کا بلاشبہ کسی کو حق نہیں لیکن حکمت عملی پر ادب و احترام کے ساتھ شکوہ کرنے کا حق تو ہم طالب علموں کو ہے ۔ ........
##############################
https://web.facebook.com/asif.mahmood.1671/posts/2439302862858154
آرٹیکل 370 کے خاتمے کے بعد کشمیر کی قانونی حیثیت کیا ہے؟ آصف محمود آرٹیکل 370 کے خاتمے کے بعد کشمیر کی قانونی حیثیت کیا ہے؟ کیا کشمیر اب بھارت کا حصہ بن چکا ہے؟ دل چسپ حقیقت یہ ہے کہ یہ واردات بھارت نے 2019 ء میں ڈالی ہے لیکن اقوام متحدہ کی سلامتی کونسل نے اس سوال کا جواب 68 سال پہلے 30 مارچ 1951 ء کو اور پھر نومبر 1956 ء کو دے دیا تھا اور نہایت ہی تفصیل اور وضاحت کے ساتھ دے دیا تھا ۔  یہ بات ہمیں سمجھ لینی چاہیے کہ آرٹیکل 370 کی شان نزول کیا تھی؟ یہ شیخ عبد اللہ کی کشمیر فروشی کی ایک معمولی سی قیمت تھی جو بھارت نے ادا کی ور اب وقت بدلنے پر اسے واپس لے لیا ۔ کشمیر کی قانونی حیثیت نہ اس آرٹیکل کے آنے سے بدلی نہ اس کے ختم ہونے سے۔ اس واردات کو اگر ہم جان لیں تو ہمیں معلوم ہو جائے کہ یہ آرٹیکل ہمارا پوائنٹ آف ریفرنس نہ کبھی تھا نہ ہے اور نہ ہونا چاہیے۔  بھارت کے کشمیر پر قبضے کے تیسرے سال مقبوضہ کشمیر میںانتخابات کرانے کا فیصلہ کیا گیا تا کہ ایک ’’ آئین ساز اسمبلی ‘‘ وجود میں آئے جو مقبوضہ کشمیر کا آئین تیار کرے ۔ شیخ عبد اللہ نے الیکشن سے قبل ہی یہ کہنا شروع کر دیا کہ ہم جب جیت کر اسمبلی میں آئیں گے تو ہم بھارت کے ساتھ الحاق کا اعلان کر دیںگے اور اس اسمبلی کا یہ فیصلہ اقوام متحدہ کی قراردادوں کے مطابق حق خود ارادیت کا استعمال سمجھا جائے گا۔ اس دوران معاملہ سلامتی کونسل پہنچ گیا کہ اقوام متحدہ کی قرارداد میں جو حق خود ارادیت کا ذکر کیا گیا کیا اس کا مطلب یہ ہے کہ مقبوضہ کشمیر کی آئندہ قائم ہونے والی اسمبلی ایک فیصلہ کر دے اور اس فیصلوں کو کشمیریوں کو حق خود ارادیت سمجھ لیا جائے؟  30 مارچ 1951 ء کو سلامتی کونسل نے اس کا جواب ایک قرار داد کی شکل میں دیا اور کہا کہ کوئی آئین ساز اسمبلی کوئی اجلاس کرتی ہے اور اس میں وہ کشمیر یا اس کے کسی حصے کے بارے میں کوئی فیصلہ کرتی ہے تو اسے اقوام متحدہ کے اصولوں کے مطابق حق خود ارادیت کا استعمال نہیں سمجھا جائے گا۔ تاہم وہاں انتخابات ہوئے جن کا کشمیریوں نے بائیکاٹ کیا۔ ٹرن آئوٹ صرف 5 فی صد تھا۔ بھارت نواز نیشنل کانفرنس نے 75 نشستوں پر کامیابی حاصل کی اور مضحکہ خیزی دیکھیے کہ 73 نشستوں پر یہ کامیابی بلامقابلہ تھی۔ خیر ۔ اس نام نہاد اسمبلی نے اکتوبر 1956 ء میں وہ فیصلہ کر دیا جو بھارت چاہتا تھا۔ اس اسمبلی نے قرار دیا کہ :’’ کشمیر بھارت کااٹوٹ انگ ہے اور ہمیشہ بھارت کا اٹوٹ انگ رہے گا‘‘۔ اس کشمیر فروشی کے جواب میں بھارت نے آرٹیکل 370 کا لولی پاپ شیخ عبد اللہ کو تھما دیا اور وہ اس خود مختاری پر بغلیں بجاتے رہے۔آج ان کے صاحبزادے گھر پر قید ہیں اور باہر کرفیو لگا ہے اور آرٹیکل 370 کا لولی پاپ واپس لے لیا گیا ہے۔  نام نہاد اسمبلی کی اس واردات کے بعد معاملہ پھر سلامتی کونسل جا پہنچا۔ نومبر 1956 ء میں سلامتی کونسل نے پھر ایک قرارداد کی صورت میں بڑے واضح طور پر قرار دے دیا کہ ایسی کوئی اسمبلی کشمیر یا اس کے کسی حصے کے مستقبل کے بارے میں کوئی فیصلہ کرتی ہے تو اسے اقوام متحدہ کے اصولوں اور قراردادوں کی روشنی میں حق خود ارادیت کا متبادل نہیں سمجھا جائے گا۔ گویا جو الحاق اس نام نہاد اسمبلی نے کیا اس الحاق کو سلامتی کونسل کی دو قراردادوں نے اٹھا کر کوڑے دان میں پھینک دیا۔ آرٹیکل 370 چونکہ اسی نام نہاد اسمبلی کی نا معتبر واردات کے جواب میں دیا گیا لولی پاپ تھا تو انٹر نیشنل لاء کی روشنی میں ان دونوں کا کوئی اعتبار نہیں۔  بعد میں ایسی ہی ایک اور حرکت شیخ عبد اللہ نے کشمیر اکارڈ کی صورت میں کی ، اس واردات پر پھر کسی کالم میں بات کریں گے ۔ سر دست موضوع یہ ہے کہ آرٹیکل 370 کے ہونے سے کشمیر کی قانونی حیثیت پر کوئی فرق پڑا نہ ہی اس کے ختم ہونے سے۔ کشمیر اگر انٹر نیشنل لاء کی روشنی میں ایک حل طلب متنازعہ مسئلہ تھا تو یہ آرٹیکل 370 کی وجہ سے نہیں تھا کہ وہ آرٹیکل ختم ہو گیا تو اب کشمیر کی حیثیت بھی ختم ہو گئی۔ کشمیر کی حیثیت کا تعین اقوام متحدہ کی قراردادیں کرتی ہین اور ان قراردادوں کے بارے میں سلامتی کونسل نے 1996 ء میں یہ فیصلہ سنا دیا تھا کہ جب تک پاکستان اور بھارت دونوں اتفاق نہیں کریں گے تب تک یہ قراردادیں سلامتی کونسل کے ایجنڈے پر موجود رہیں گی۔ جو مسئلہ اقوام متحدہ کی قراردادوں اور سلامتی کونسل کے ایجنڈے پر ہو اسے بھارتی آئین میں ترمیم کر کے ختم نہیں کیا جا سکتا۔  یہاں ایک اور نکتہ بھی قابل غور ہے۔’’ویانا کنونشن آن دی لاء آف ٹریٹیز‘‘کے آرٹیکل 34 کے مطابق دو فریق ایک معاہدہ کر لیں تو تیسرا فریق اس کا پابند نہیں ہے۔یعنی مقبوضہ کشمیر کی کٹھ پتلی اسمبلی اور بھارت آپس میں کوئی معاملہ کر لیں تو نہ اقوام متحدہ اس کی پابند ہے نہ ہی پاکستان ۔اور یاد رہے اقوام متحدہ کے ایجنڈے پر مسئلہ کشمیر کا عنوان ’’ پاکستان اور بھارت کا تنازعہ ‘‘ ہے۔جب تک اقوام متحدہ کی ہدایات اور طے کردہ اصولوں کی روشنی میں حق خود ارادیت کا اظہار نہیں ہوتا تب تک ایسے کسی بھی مشکوک فیصلے کی انٹر نیشنل لاء میں کوئی حیثیت نہیں ہے۔  اقوام متحدہ کے چارٹر کے آرٹیکل 103 میں بھی یہی اصول طے کیا جا چکا ہے کہ کوئی معاہدہ اگر اقوام متحدہ کے چارٹر کے تحت عائد ذمہ داریوں سے متصادم ہو تو اس معاہدے کو کالعدم سمجھا جائے گا۔کٹھ پتلی اسمبلی سے لیا گیا کوئی فیصلہ اقوام متحدہ چارٹر کے تحت حق خود ارادیت کے حق کو ختم نہیں کر سکتا۔  جب سلامتی کونسل طے کر چکی کی مقبوضہ کشمیر کی اسمبلی بھی حق خود ارادیت کی نفی کرتے ہوئے کشمیر کے مستقبل کا فیصلہ کرنے کی مجاز نہیں تو بھارت اس کا مجاز کیسے ہو گیاکہ کشمیر میں کرفیو لگا کر کشمیریوں کی قسمت کا فیصلہ کر دے؟ .....
##############################
https://web.facebook.com/asif.mahmood.1671/posts/2437996686322105
ہماری سیاست میں کوئی بھی ایسا نہیں ہے جس کا غیر مشروط ساتھ دیا جائے یا جس کو دوسروں پر غیر معمولی اخلاقی فضیلت حاصل ہو. یہ اب ایک realpolitik کا میدان ہے. اور اس میدان میں،.میں پہلے دن سے کہہ رہا ہوں مولانا کو ایزی نہ لیں سنجیدگی سے لیں اور ان سے بات کریں. لیکن اس تجویز کا تمسخر اڑایا گیا اور شعلہ بیان وزیروں مشیروں کو تو چھوڑ ہی دیجیے خود وزیراعظم کی جانب سے طعنے دیے گئے کہ مولانا اب بھاگنا مت، اب ضرور آنا. تو لیجیے جناب، مولانا کا قافلہ چل پڑا. مولانا کی کوشش ہو گی حکومت گھر چلی جائے اور عمران کی کوشش ہو گی حکومت بچ جائے. ایک عام آدمی کی پریشانی مگر یہ ہے کہ یہ ساری مشق اس قوم کو کتنے میں پڑے گی. معیشت پہلے ڈانواں ڈول ہے یہ سیاسی ہیجان اسے مزید خراب کرے گا.
##############################
https://web.facebook.com/asif.mahmood.1671/posts/2441536695968104
آزادی مارچ ۔۔۔۔۔ایک سماجی مطالعہ آصف محمود  آزادی مارچ اس وقت ہماری سیاست کا عنوان بن چکا ہے ۔ اس پر بہت کچھ لکھا جا چکا اور بہت آنے والے دنوں میں لکھا جائے گا ۔ تاہم یہ معاملہ محض سیاسی نہیں ، یہ ایک سماجی معاملہ بھی ہے ۔ بلکہ میری رائے تو یہ ہے کہ یہ معاملہ جوہری طور پر سیاسی ہے ہی نہیں ، یہ ایک سماجی معاملہ ہے۔ اگر چہ اس کا ظہور میدان ِ سیاست میں ہو رہا ہے۔  اس حکومت کا سب سے بڑا چیلنج معیشت ہے نہ امور خارجہ ۔  اس کا سب سے بڑا مسئلہ اس کے رویوں کا آتش فشاں ہے۔ معاشی چیلنج بھی آتے رہتے ہیں اور سیاسی بھونچال بھی لیکن لہجوں کا جو سونامی اس دور حکومت میں سامنے آیا اس کی کوئی مثال نہیں ملتی ۔  ایسا نہیں کہ اس سے پہلے ایوان اقتدار کے جتنے بھی مکین رہے سب ابو بن ادھم کے پڑوسی ہوں اور بات کرتے ہوں تو باتوں سے پھول جھڑتے ہوں ۔تلخ اور ناتراشیدہ لہجوں کا آزار پہلے بھی ہوتا تھا لیکن اب کی بار تو اسے فن کا درجہ مل گیا۔ پہلے کچھ لہجوں کا الائو بھڑکتا تھا تو ساتھ ہی ساتھ کچھ دھیمے لہجوں کی متانت اور ٹھہرائو بھی دیکھنے کو ملتا تھا، دو چار شعلہ بیان ہوتے تھے تو ایک آدھ حلیم الطبع بھی ساتھ ساتھ موجود رہتا تھا ۔ اب تو مگر ایسے جنگجو اقتدار میں آئے کہ سبھی رستم تھے اور سبھی زبان بکف تھے۔  ایسے قادر الکلام وزرائے کرام چشم فلک نے کب دیکھے ہوں گے جو ہر جگہ ، ہر وقت ، ہر کسی کی طبیعت دنیا کی ہر زبان میں صاف کر سکتے ہوں مگر خاموش کسی زبان میں نہ رہ سکتے ہوں۔ ایسا معرکہ بپا ہوا کہ کہ کسی کی دستار سلامت رہی نہ گریبان۔ حریفوں کی تذلیل اور تضحیک کو یہاں فن کا درجہ دے دیا گیا۔جو اس فن میں جتنا طاق تھا وہ اتنا ہی معتبر ٹھہرا۔  تبدیلی کے ساتھ گویا ایک اعلان عام تھا : جو صف انقلاب میں نہیں وہ بے ایمان ہے۔ وہ چور ہے ، وہ ڈکیت ہے ، وہ ذلیل ہے ، وہ نامعتبر ہے ، وہ دھرتی پر بوجھ ہے ، وہ ملیچھ ہے ۔ یہ اعلان ہوا اور با جماعت ہوا۔ گائوں میں پرائمری سکول کے بچے جس طرح چھٹی سے پہلے دو کا پہاڑا پڑھتے ہیں : اک دونے دونے تے دو دونے چار، ایسے ہی ان نونہالان انقلاب نے مل کر تذلیل اور تضحیک کے پہاڑے سنانے شروع کر دیے۔جس نے تنقید کی اسے لفافے کا طعنہ دیا گیا ۔جس نے اختلاف کیا اس کی تذلیل کی گئی اور سوشل میڈیا کے نونہالان صف شکن نے ایسی داد شجاعت دی کہ الامان ، الحفیظ ۔  یہ جارحیت اگر محض ایک سیاسی حکمت عملی تھی تو لازم تھا اس کے ساتھ ساتھ صف اقتدار سے کچھ دھیمی ، متحمل اور شائستہ آوازیں بھی بلند ہوتی رہتیں تا کہ ایک توازن قائم رہتا ۔لیکن محسوس یہ ہوا کہ سیاسی حکمت عملی نہیں تھی ، یہ سماجی آزار تھا جو اہل اقتدار اور ان کے وابستگان سے لپٹ گیا تھا۔  ان کے سماجی شعور کی بلندی کی یہ انتہاء تھی کہ ہمارے سوا اس سماج میں سب بے ایمان اور چور ہیں۔ ان کے سماجی رویوں میں وضع داری ، شائستگی ، اور حفظ مراتب کو بزدلی ، بے ایمانی اور ابن الوقتی قرار دیا گیا۔شجاعت اب یہی تھی کہ کوئی عزت بچا کر جانے نہ پائے۔ نونہالان انقلاب سوشل میڈیا سے لے کر معاشرے کی ہر نکر پر کھڑے تھے کہ خبردار جو کسی کا دامن سلامت رہا اور دستار محفوظ رہی۔کشتوں کے پشتے لگ گئے۔ اب وہ معتبر تھا جس کا ہاتھ زیادہ دستاریں اچھال آیا ہو اور جس کی زبان کی کاٹ سے درخت میں بیٹھی بلبل بھی دن میں سات دفعہ پناہ مانگتی ہو۔  سیاسی حریفوں سے اختلاف نہیں کیا گیا۔ ان کی تذلیل کی گئی۔ جو جیلوں میں تھے اور سزا پا چکے تھے انہیں چور اور ڈکیت کہا جاتا تو اور بات تھی ۔ جن پر مقدمات قائم تھے ان کے دامان تار تار کی دھجیاں بھی ڈی چوک کے پاس رکھے کسی گاربیج بن میں پھینک دی جاتیں تو گوارا کیا جا سکتا تھا لیکن یہاں تو امان کی ایک ہی صورت تھی کہ تحریک انصاف کے قافلہ انقلاب میں شمولیت اختیار کر لی جائے۔ جس نے یہ سنگ میل عبار کر لیا وہ کہکشائوں کا مکین بن گیا اور اس کا دامن صبح کی پہلی کرن کی طرح اجلا اور منور ہو گیا اور جس نے یہ بھاری پتھر اٹھانے سے انکار کر دیا اس کی دستار کا کوئی پیچ سلامت نہ رہا۔  خود وزیر اعظم سٹیج پر آتے اور نونہالان انقلاب ڈیزل ڈیزل کہنا شروع ہو جاتے۔ عمران خان نے ہمیشہ اس رویے کی حوصلہ افزائی کی۔کون سا سیاسی حریف ہے جس کی تضحیک انہوں نے خود نہیں کی۔ اپوزیشن میں یہ کام پھر گوارا کر لیا جاتا ہے لیکن انہوں نے اقتدار میں آ کر بھی یہی رویہ اختیار کیے رکھا۔  حکومت کو سوا سال ہو گیا ، کتنے ہی رہنما جیل سے باہر ہیں اور ان پر کوئی مقدمہ بھی نہیں لیکن ان کی بھی تذلیل اور توہین کی گئی۔آزادی مارچ روکا جا سکتا تھا یا اس کی حدت میں کمی کی جا سکتی تھی اگر رویوں کا آتش فشاں تھم جاتا لیکن یہاں تو خود وزیر اعظم طعنے دے رہے تھے کہ مولانا بھاگ نہ جانا آزادی مارچ ضرور کرنا، ہمت ہے تو ضرور آنا ۔ میںکنٹینر بھی دوں گا اور کھانا بھی اور حلوہ بھی۔  توہین ، تضحیک اور تذلیل سے ایک رد عمل پیدا ہوا۔ مولانا فضل الرحمن کے سیاسی معاملات یقینا ہوں گے لیکن انہوں نے سیاسی معاملات ہمیشہ سیاسی انداز سے نبٹائے ہیں۔ آج وہ اس حد تک جا چکے ہیں تو اس کی وجہ سماجی بھی ہے۔ سماج میں جب آپ حکمت عملی کے تحت کسی کی تذلیل شروع کر دیں تو وہ رد عمل دیتا ہے۔یہ انسانی فطرت ہے۔ یہی رد عمل اس وقت آزادی مارچ بن کر سامنے آیا ہے ۔مجھے علم نہیں اس مارچ کا انجام کیا ہو گا لیکن میں یہ جانتا ہوں تضحیک اور تذلیل سے حکومتیں نہیں چلا کرتیں ۔ حکومتیں چلانے کے لیے خیر خواہی ، وسعت ظرفی، اور معاملہ فہمی بھی درکار ہوتی ہے۔ یہ کام رضاکارانہ طور پر کیا جائے تو قد بڑھ جاتا ہے،حالات کے جبر کے تحت کرنا پڑے تو جگ ہنسائی ہوتی ہے  ...
##############################
https://web.facebook.com/asif.mahmood.1671/posts/2442514462536994
ربیع الاول شروع ہو چکا. یہ وہ مہینہ ہے جسے سرکار سے نسبت ہے. یہ نسبت ہمیں اخلاقیات کے باب میں حساسیت کا درس بھی دیتی ہے. وہ تمام حضرات جو کسی وجہ سے بلاک کیے گئے تھے ان بلاک کر دیے گئے ہیں. دعاؤں میں یاد رکھیں.
##############################
https://web.facebook.com/asif.mahmood.1671/posts/2441858105935963
کبھی سنا ہے آپ نے آزادی مارچ آ رہی ہو پرائم منسٹر کا استعفی لینے؟ اللہ کے بندے استعفی بے شک نہ دینا مگر اب ایسی باتیں تو نہ کرو😎
##############################
https://web.facebook.com/asif.mahmood.1671/posts/2444845272303913
سیاست کے ساتھ ساتھ سماج اور سماجی رویے بھی بہت اہم ہوتے ہیں.  ایسا احتجاج ہم نے پہلے نہیں دیکھا کہ ہجوم سڑک کے دو اطراف کھڑا ہو اور میٹرو چل رہی ہو.
##############################
https://web.facebook.com/asif.mahmood.1671/posts/2444811925640581
عمران خان کے استعفی دینے یا عمران خان کے استعفی نہ دینے کے بیچ بہت سے مقامات ہیں. آزادی مارچ کا مطالعہ استعفی دینے یا نہ دینے کی دو انتہائی پوزیشنز کے ساتھ ساتھ ان بیچ کے مقامات کی روشنی میں بھی کیا جانا چاہیے. یہ بہت اہم اور دور رس مقامات ثابت ہو ں گے.
##############################
https://web.facebook.com/asif.mahmood.1671/posts/2446115185510255
مولانا آ رہے ہیں آصف محمود اٹھتی جوانیوں کے دن تھے جب نعرہ گونج رہا تھا : ظالمو! قاضی آ رہا ہے۔ طنطنے اور دبدبے والی وہ جماعت اسلامی تو ’’ صاحب فراش‘‘ ہو کر بستر سے جا لگی ہے اور اب اس کے ’’ غریب محترم‘‘ برائے وزنِ بیت جب بے وزن رجز پڑھتے ہیں تو کوئی بد مزہ بھی نہیں ہوتا ۔ اب مولانا فضل الرحمن سراپا حتجاج ہیں اور سماج کی سماعتوں میں آج ایک نیا نعرہ رس گھول رہا ہے : مولانا آ رہا ہے۔ میرے جیسے ایک عام شہری کے پیش نظر سوال یہ ہے کہ اقتدار کے حصول یا اقتدار کی تبدیلی کے لیے درست راستہ کون سا ہے:ووٹ کا یا احتجاج کا ؟  ہمارے ملک میں دو رجحانات نمایاں ہیں ۔ عام سیاسی جماعتوں کے بر عکس مذہبی قوتوں کے پاس طویل دورانیے کے لیے غیر معمولی اجتماعات منعقد کرنے کی غیر معمولی قوت موجود ہے۔ اس کے مختلف عوامل ہو سکتے ہیں لیکن یہ ایک حقیقت ہے کہ ان کا کارکن زیادہ یکسو اور متحرک ہے۔ وہ قیادت کے حکم پر ہفتوں بھی سڑک پر بیٹھ سکتا ہے۔ یہ زیادہ منظم بھی ہیں ۔ لیکن تصویر کا ایک دوسرا رخ بھی ہے ۔ لوگوں نے انہیں اتنے ووٹ کبھی بھی نہیں دیے کہ یہ ملک کی زمام اقتدار سنبھال سکیں . دوسری جانب دیگر سیاسی جماعتیں ہیں۔ ان کے پاس غیر معمولی اجتماعات کی بھلے اتنی صلاحیت نہ ہو لیکن ووٹ بنک ان کے پاس ہی ہے ۔ اب سوال یہ ہے کہ فیصلہ ساز عنصر کیا ہے: ووٹ یا احتجاج ؟  یہ سوال غیر اہم ہے کہ مولانا کے ساتھ کتنے لوگ ہیں ۔ ( اگر چہ عملی طور پر یہ بات غیر اہم نہیں ہو گی) . فرض کریں یہ ایک لاکھ ہوں، اور چاہے تو یہ فرض کر لیجیے کہ یہ ایک ملین ہیں ۔ سوال یہ ہے کیا اقتدار کے حصول یا کسی کو اقتدار سے ہٹانے کا معتبر طریقہ وہ ہے جو آئین پاکستان میں لکھا ہے یا ان دونوں امور کا فیصلہ اب اس بات سے ہو گا کہ کون ایک بڑا جتھا ، ایک بڑا مجمع لے کر آتا ہے اور اسلام آباد کا نظام زندگی مفلوج کر دیتا ہے ۔ یہ ایک جدید جمہوری ریاست ہے یا قدیم زمانوں کا ایک قبائلی نظام کہ جس کے جھنڈے تلے جنگجوئوں کی افرادی قوت زیادہ ہو گی اقتدار پر اسی کا حق تسلیم کر لیا جائے گا؟  کہا جاتا ہے یہ سب ہم ووٹ ہی کی خاطر تو کر رہے ہیں ، چلیں فرض کریں دوبارہ انتخابات ہوتے ہیں اور مولانا ہی کو چیف الیکشن کمشنر بنا دیا جاتا ہے ، کیا مولانا دو تہائی اکثریت لے لیں گے؟ دھاندلی ہوئی ہے تو اس کی متاثرہ جماعت تو ن لیگ ہے۔ اس احتجاج میں وہ کہاں ہے؟  حکومت ہو یا اپوزیشن ، دونوں ہی اس وقت غلطی ہائے مضامین کی عملی شکل بن چکی ہیں ۔ مسلم لیگ ن کا اگر بیانیہ یہ ہے کہ ’’ ووٹ کو عزت دو‘‘ تو احتجاج کے ذریعے حکومت کو گھر بھیجنے والوں کی راہ میں پلکیں کیوں بچھائی جا رہی ہیں؟ اسی طرح عمران خان اگر کل خود ڈی چوک پر اسی طرح سے ہی ایک وزیر اعظم سے استعفی لینے کے لیے پڑائو ڈال سکتے ہیں تو آج کمال سادگی سے اس اقدام کو ملک دشمنی کیسے قرار دے سکتے ہیں ۔  کتنے بھولپن سے انہوں نے کہا : آپ ہی بتائیے دنیا میں کبھی ایسا سنا آپ نے کہ آزادی مارچ آرہا ہے اور وزیر اعظم سے استعفی مانگ رہا ہے۔ کوئی تو ہوتا جو اٹھ کر کہتا : عالی جاہ سنا ہی نہیں ، ہم نے تو دیکھ بھی رکھا ہے، ابھی کل ہی کی تو بات ہے۔ ...ان کے چاہنے والے آج تک جان نہیں پائے وہ سادہ بہت ہیں یا ہشیار بہت۔   حکومت اور اپوزیشن میں سے اخلاقی اعتبار سے کسی کو کسی پر کوئی فضیلت نہیں۔ہر دو کا معاملہ یہ رہا کہ اخلاقیات اور اصولوں کے بھاشن دیتے رہو لیکن مفادات کے حصول کے لیے جب جہاں جس وقت جو دائو چلتا نظر آئے اسے اختیار کر لو۔ کل عمران احتجاج کر رہے تھے اور میاں اور مولانا صاحبان انہیں با جماعت مشورے دیا کرتے تھے کہ معاملات سڑکوں پر حل نہیں ہوتے آپ عدالت جا کر اپنا مقدمہ ثابت کیجیے۔ آج عمران حکومت میں ہیں اور ان کے حضرات ناصح عدالت میں جا کر دھاندلی ثابت کرنے کی بجائے سڑکوں پر نکل آئے ہیں۔ آج عمران خان حکومت میں ہیں تو وہ بھی اقوال زریں سنا رہے ہیں کہ سڑکوں پر آ کر بھلا کبھی کسی نے وزیر اعظم سے استعفی مانگا ۔ وہ یہ بھول رہے ہیں کہ ان کا استعفی مانگنے کا انداز بھی ایسا ہی تھا ۔ آج عمران خان اپوزیشن کو سڑک سے اتر کر قانونی راستہ اختیار کرنے کا مشورہ دے رہے ہیں حالانکہ انہوں نے عدالت میں دھاندلی کا کیس ہار نے کے باوجود اور پینتیس پنکچروں کی بات کو سیاسی بیان قرار دینے کے باوجود ہنگامہ کھڑا کیے رکھا تھا۔  کل عمران کا احتجاج حکومت کے نزدیک ملک دشمنی پر مبنی اقدام تھا آج مولانا کا مارچ عمران کے نزدیک حب الوطنی کے معیار سے فروتر حرکت ہے۔ یوں محسوس ہوتا ہے ایک پتلی تماشا چل رہا ہے اور کرداروں کے ڈائیلاگ بھی لکھ کر رکھ دیے گئے ہیں۔ اب اس سے کوئی فرق نہیں پڑتا حالات نے کسے کون سا کردار سونپ دیا۔ جو بھی حکومت میں جاتا ہے وہ حکمران کے لیے لکھے گئے اقوال زریں اور میٹھے میٹھے ارشادات سنانے لگ جاتا ہے اور جو اپوزیشن میں آتا ہے وہ آتش فشاں بن کر اپنے ڈائیلاگ پڑھنے لگ جاتا ہے۔ پتلی تماشے میں کوئی بھی یہ سوچ کر بد مزہ نہیں ہوتا کہ کل تو اس کا موقف کچھ اور تھا آج موقف تبدیل کیسے ہو گیا۔  مولانا کے ساتھ کافی بڑی تعداد میں لوگ ہیں ۔ اسلام آباد اتنے لوگ نہیں سنبھال سکتا۔ دوسرے ہی دن یہاں تعفن اٹھ کھڑا ہو گا۔ صرف مولانا کے لوگ ہوئے تو معاملہ اور ہو گا کیونکہ اس سارے معاملے پر عالمی برادری کی نظر بھی ہو گی۔ لیکن اگر دیگر جماعتوں نے بھی بھلے علامتی طور پر ہی سہی، اس میں شرکت کر دی تو پھر یہ اجتماع کسی ایک مذہبی جماعت کا نہیں بلکہ اپوزیشن کا نمائندہ اجتماع بن جائے گا۔ایسے میں اگر ایک لاکھ تک شرکاء ہو گئے تو اس مجمع کو نظر انداز نہیں کیا جا سکے گا۔ پھر راستے تلاش کرنا پڑیں گے۔  اس صورت میں یہ سوال البتہ زیادہ معنویت اختیار کر جائے گا کہ اصل قوت اب کس کی ہے: ووٹ کی یا احتجاج کی؟ ......
##############################
https://web.facebook.com/asif.mahmood.1671/posts/2448562865265487
جلوس میں پھنسی ایمبولینس کو کب کوئی نکلنے دیتا ہے. یہ منظر بھی دیکھ لیا. آپ کے طریقہ کار سے اتفاق اور اختلاف ہو سکتا ہے لیکن آپ کی تہذیب اور آپ کی تربیت نے دل موہ لیا. راشد محمود سومرو صاحب لمحہ لمحہ ویڈیو واٹس ایپ کر کے با خبر رکھتے رہے کہ کیا ہو رہا ہے. رات گئے انہوں نے یہ ویڈیو بھیجی. دل خوش ہو گیا. سیاسی جلسوں میں یہ کلچر ہمارے لیے اجنبی ہے. کل کو اگر اہل سیاست کے رویوں کی تہذیب ہو گئی تو جے یو آئی اور انصار الاسلام کا شمار تبدیلی کے اولین نقوش میں ہو گا.
##############################
https://web.facebook.com/asif.mahmood.1671/posts/2454507204671053
کشمیر کی کوی خبر؟ کوئی فکر؟ دھرنے اور اس کے ناقدین کی باہمی چاند ماری کا حاصل کیا یہی ہے کہ سب کر رہے ہیں آہ و فغاں، سب مزے میں ہیں.
##############################
https://web.facebook.com/asif.mahmood.1671/posts/2453200151468425
محمود خان اچکزئی کس بات کا احتجاج کر رہے ہیں؟ آصف محمود عمران خان حکومت سے مایوسی اور بے زاری اپنی جگہ لیکن یہ کیسے مان لیا جائے کہ بزرگانِ سیاست جو آزادی مارچ لے کر اسلام آباد میں پڑائو ڈالے ہیں یہ اب ہمارے مسیحا بن گئے ہیں ؟  غلطی ہائے مضامیں کی تصویر بنے ان بزرگان کو دیکھتا ہوں تو حیرت ہوتی ہے۔ یہ مولانا صاحب کے دائیں جانب محترم محمود خان اچکزئی کھڑے ہیں ۔ یہ بھی انتخابی دھاندلی کے خلاف مولانا کے ساتھ ہیں ۔ یہ منظر دیکھا تو مولانا ظفر علی خان یاد آ گئے :  بدھو میاں بھی حضرت گاندھی کے ساتھ ہیں  گو مشت، خاک ہیں مگر آندھی کے ساتھ ہیں  سالار ِ جمہوریت محمود خان اچکزئی کی مقبولیت کا عالم یہ ہے کہ قومی اسمبلی میں پہلی دفعہ تب تشریف لا سکے جن مسلم لیگ ن کے ساتھ مل کر الیکشن لڑا ۔ اس کے بعد یہ 1997 میں بھی ہار گئے اور 2002 میں بھی  انہیں ایک نشست سے شکست ہوئی اور ایک پر کامیاب رہے اب کی بار ایک مرتبہ پھر ہار گئے اور آگ بگولہ ہوئے پھرتے ہیں۔  یہ ایک نشست کا دکھ نہیں یہ وزارت عظمی سے محرومی کا دکھ بھی ہے۔ روایت یہ ہے کہ انہیں نگران وزیر اعظم بننے کی پیش کش کی گئی لیکن انہوں نے یہ کہہ کر معذرت کر لی کہ میں عام انتخابات میں حصہ لوں گا ۔ اب عام انتخابات میں یہ ہار گئے۔ تین ماہ کی وزارت عظمی تو گئی سو گئی پانچ سال کے لیے اسمبلی بھی ہاتھ سے نکل گئی ۔ چنانچہ اب وہ بھی سراپا احتجاج ہیں کہ عمران خان کو گھر بھیج دیا جائے۔  محمود خان اچکزئی صاحب کے ساتھ اس الیکشن میں ہوا کیا ؟ یہ بھی ایک دلچسپ کہانی ہے۔ این اے 263 سے محمود خان اچکزئی الیکشن ہار گئے ۔ لیکن ہارے کس سے؟ جے یو آئی کے مولانا صلاح الدین سے ۔ اور ہارے کتنے ووٹوں سے؟ صرف 17 ہزار 989 ووٹوں سے۔ دوسرے نمبر پر آنے کا اعزاز بھی نہ پا سکے۔ دوسرے نمبر پر اصغر خان اچکزئی تھے ۔ کیا آپ کو معلوم ہے یہ کس جماعت کے تھے؟ یہ اسفند یار ولی کی اے این پی کے امیدوار تھے۔ اب پہلی دوسری اور تیسری پوزیشن لینے والی تینوں جماعتیں کنٹینر پر کھڑی ہیں کہ دھاندلی ہوئی۔ اچکزئی صاحب اور اسفند یار ولی بتا تو دیں کیا مولانا صلاح الدین نے انہیں دھاندلی سے ہرایا؟  محمود خان اچکزئی این اے 265 سے بھی امیدوار تھے۔ وہ یہاں سے بھی ہار گئے ۔ قاسم سوری یہاں سے کامیاب ہوئے۔ ان کا تعلق پی ٹی آ ئی سے تھا ۔ قاسم سوری کی جیت پرضرور سوال اٹھائیے آپ کا حق ہے لیکن آپ کو یہ ضرور معلوم ہونا چاہیے کہ یہاں اچکزئی صاحب دوسرے نمبر پر نہیں آئے تھے۔ دوسرا نمبر لشکری رئیسانی صاحب کا تھا ۔ اچکزئی صاحب مبلغ 11487 ووٹوں کے ساتھ تیسرے نمبر پر تھے۔ ان کے ووٹ رئیسانی سے بھی آٹھ ہزار کم تھے۔ اب وہ شور مچا رہے ہیں دھاندلی ہو گئی۔  این اے 257 سے بھی محمود اچکزئی کی جماعت پشتونخواہ میپ کے امیدوار اللہ نور کو شکست ہوئی ۔ لیکن کس سے؟ جے یو آئی کے مولانا عبد الواسع سے ۔ اور شکست بھی 21 ہزار 405 ووٹوں سے۔ پی ٹی آئی کے امین اللہ جوگیزئی تو چوتھے نمبر پر رہے۔ تو کیا اچکزئی صاحب کے خلاف جے یو آئی نے دھاندلی کی؟ این اے 258 سے بھی محمود اچکزئی کے امیدوار حبیب الرحمن کو شکست ہوئی۔ لیکن کس سے؟ بلوچستان عوامی پارٹی سے۔ دوسرے نمبر پر مجلس عمل اور تیسرے نمبر پر ن لیگ تھی۔ تحریک انصاف کا نمبر تو چوتھا تھا۔ تو کیا فرماتے ہیں اچکزئی صاحب ، ن لیگ اور جے یو آئی نے مل کر دھاندلی کی اور ان کے امیدوار کو ہرا دیا؟ این اے 259 سے بھی محمود اچکزئی کا امیدوار ہار گیا ۔ کس سے؟ اکبر خان بگتی کے پوتے شاہ زین سے۔ اچکزئی صاحب کی جماعت کے امیدوار نور احمد شاہ کی پوزیشن کیا تھی؟ کیا آپ جاننا چاہتے ہیں؟ چلیں آپ کو بتا دیتا ہوں وہ 14 ویں نمبر پر تھے۔ تیرہ امیدواروں نے ان سے زیادہ ووٹ لیے تھے۔  این اے 260 اور این اے 261 سے اچکزئی صاحب کا کوئی امیدوار میدان میں نہ تھا ۔ این اے 262 سے اچکزئی صاحب کی پشتونخواہ میپ کے امیدوار عیسی روشن کو اکیس ہزار سے زیادہ ووٹوں سے شکست ہوئی ۔ لیکن کس سے؟ جے یو آئی کے کمال الدین ساحب سے۔ پی ٹی آئی کے ہاشم پانیزئی تو چھٹے نمبر پر تھے۔  این اے 264 پر بھی اچکزئی صاحب کے امیدوار عبدالرحمن کو شکست ہوئی ۔  وہی سوال کہ کس سے؟ جے یو آئی کے مولوی عصمت اللہ صاحب سے۔  این اے 266 سے بھی محمود اچکزئی کا امیدوار ہار گیا۔ یہاں سے بلوچستان نیشنل پارٹی کے آغا حسن بلوچ کامیاب ہوئے۔ ان کا امیدوار دوسرے نمبر پر بھی نہ آ سکا۔ دوسری پوزیشن جے یو آئی کے حافظ حسین احمد کی تھی۔پی ٹی آئی کہیں چوتھے نمبر پر رہی۔ کیا پی ٹی آئی نے چوتھی پوزیشن کے لیے دھاندلی کی تھی؟  این اے 257 سے محمود خان اچکزئی کا کوئی امیدوار میدان میں نہ تھا ۔ یہاں سے جے یو آئی کے آغا محمد شاہ جیتے۔ این اے 261 پر بھی ان کا کوئی امیدوار نہ تھا۔ یہاں سے بھی ایم ایم اے جیتی۔ این اے 269 پر بھی یہ کوئی امیدوار نہ دے سکے۔ یہاں سے بی این پی کے اختر مینگل جیتے۔ این اے270، 271 اور این اے272 پر بھی ان کا کوئی امیدوار نہ تھا۔  یعنی پورے بلوچستان میں محمود خان اچکزئی کی پارٹی تحریک انصاف کے ہاتھوں صرف ایک نشست پر ہاری۔ فرض کریں تحریک انصاف نے اس الیکشن میں حصہ ہی نہ لیا ہوتا، اس صورت میں اچکزئی صاحب کو مزید کتنی نشستیں مل جاتیں؟ صرف ایک ۔ تو عالی جاہ ، قبلہ خان صاحب ، اتنا غصہ کس بات کا؟  ایک ہمارے اویس نورانی صاحب ہیں ۔  شدت جذبات میں گوارا نہ کر سکے کہ کوئی مولانا سے گلہ کر رہا ہو اور اس نازک وقت پر کوئی ناہنجار موبائل سے ویڈیو بنا لے۔ کسی رستم کی طرح اس پر جھپٹ پڑے ۔ باتیں آزادی اظہار کی ، کی جا رہی ہیں اور برداشت موبائل کی دو انچ کی سکرین نہیں ہو رہی ۔ فرض کریں دھاندلی نہ ہوتی تو نورانی صاحب کے پاس کیا دو تہائی اکثریت ہوتی؟ عالی جاہ مسئلہ کیا ہے؟ کچھ تو کہیے؟ میر صاحب بھی کہاں یاد آئے  میر سے پوچھا جو میں، عاشق ہو تم    سن کے وہ یہ بات  , شرمائے بہت ....
##############################
https://web.facebook.com/asif.mahmood.1671/posts/2455788987876208
, آزادی مارچ کا سیاسی تجزیہ تو بہت ہو چکا، کوئی ہے جو اس کا سماجی تجزیہ کر سکے. یہ پہلو سیاسی پہلو سے بھی اہم ہے. لوگ مارچ کے شرکاء بزرگان کو بچوں کے جھولوں پر جھولے لینے کی ویڈیوز شیئر کر کے ہنس رہے ہیں اور میں یہ سوچ رہا ہے دور دراز کے علاقوں کے ان پاکستانیوں کی محرومیاں کتنی کربناک ہیں؟ اسلام آباد کے ہر سیکٹر میں پارکس ہیں مگر باقی شہروں تو کیا اضلاع اور ڈویژنل ہیڈکواٹرز پر بھی ڈھنگ کا کوئی پارک نہیں. کیا باقی ملک کے بچوں اور فیملیوں کا تفریح پر کوئی حق نہیں؟  بے شک مارچ میں آسودہ حال بھی کافی تھے مگر اکثریت کی کہانی چہرے پر لکھی تھی.  حالات کا ستم ان کے چہرے کی جھریوں میں چھپا بیٹھا تھا.  یہی اصلی پاکستان ہے جو چند دنوں کے لیے مصنوعی شہر اسلام آباد میں آن آباد ہوا ہے.   وسائل کی تقسیم میں یہ ناانصافی کیوں؟ وسائل پر چند لوگوں کا قبضہ کیوں؟ ترقیاتی کام چند علاقوں تک محدود کیوں؟ عمران کے بچے تو لندن میں مزے میں ہیں. مولانا کا صاحبزادہ رکن قومی اسمبلی اور ایک بھائی سی ایس ایس کیے بغیر ڈپٹی کمشنر بن جاتا ہے اور دوسرے بھای بھی ایوان میں رہ چکے سوال یہ ہے اس باقی ماندہ پاکستان کا وارث کون ہے؟
##############################
https://web.facebook.com/asif.mahmood.1671/posts/2458099794311794
اہل دانش کو خوفناک سطحیت نے اپنی لپیٹ میں لے رکھا ہے اور وہ استعفیٰ دینے یا نہ دینے کے گرداب میں پھنس چکے. بد قسمتی یہ کہ اینکر اور کالم نگار یہاں دانشور کہلاتے ہیں اور علم و تحقیق سے جڑے لوگ سماج کے لیے اجنبی ہیں. ایک طالب علم کے طور پر میں سمجھتا ہوں مولانا کے اس دھرنے میں ریاست، سیاست اور سماج سے متعلق بہت ساری چیزیں ہیں جو ہمیں دعوت فکر دے رہی ہیں. یہ بہت اہم اور بہت غیر معمولی ہیں. یہ مستقبل کی صورت گری میں انتہائی اہم کردار ادا کریں گی.
##############################
https://web.facebook.com/asif.mahmood.1671/posts/2460133990775041
لگتا ہے ،برف باری ہورہی ہے
##############################
https://web.facebook.com/asif.mahmood.1671/posts/2462049453916828
کیا ہم بھی  ’یہودی سازش‘ کر سکتے ہیں؟ آصف محمود گاہے یوں محسوس ہوتا ہے وطن عزیز کے تمام نیم خواندہ محققین کرام نے ’’ یہودی سازشوں‘‘ پر پی ایچ ڈی کر رکھی ہے اور اب ان کی باقی ماندہ زندگی کا مقصد یہی ہے کہ اس عظیم تحقیق کی روشنی میں فرزندان حق کو لمحہ لمحہ با خبر رکھیں کہ یہودی وطن عزیز میں کس وقت کون سی سازش کر رہے ہوتے ہیں ۔  محققین کرام اپنی تحقیق کی روشنی میں ہر اینٹ کے نیچے سے دس پندرہ سازشیں ہر سہ پہر برآمد فرما کر داد طلب ہوتے ہیں اورصف نعلین میں کھڑا میرے جیسا طالب علم حیرت سے یہی سوچتا رہ جاتا ہے کہ یہ سب کچھ اگر یہودی سازشیں ہیں اور جو ہو رہا ہے وہ یہود ہی کے دست ہنر سے ہو رہا ہے تو امت مسلمہ کیا صرف افزائش آبادی میں مصروف ہے کہ جواب میں وہ ایک’’ سازش‘‘ بھی نہیں فرما سکی؟ جتنی ’ تحقیق‘ ان ’ محققین کرام‘ نے یہودی سازشوں کو بے نقاب کرنے پر صرف کی ہے اس کا عشرِ عشیر صرف فرما کر ان نابغوں نے جواب میں دو تین سازشیں خود بھی فرما دی ہوتیں تو کیا معلوم آج دنیا پر ہماری حکمرانی ہوتی۔  نیم خواندہ معاشروں میں جہالت کا ابلاغ بہت آسان ہوتا ہے اور ان کا فکری استحصال بھی۔ چنانچہ وطن عزیز میں یہ بات نیم خواندہ سماج کے لاشعور میں بٹھا دی گئی ہے کہ وہ اگر آج اس حال میں ہیں تو اس کی وجہ یہودی سازشیں ہیں ۔چنانچہ آزادی مارچ میں ، جب استعفٰی ہاتھ نہیں آتا تو ، کارکنان کو بتایا جاتا ہے اس عظیم الشان اجتماع نے اس خطے میں یہودی سرمایہ کاری پر پانی پھیر دیا ہے اور اب یہودی پریشان ہیں کہ اس مولانا نے تو ان کے سارے کھیل کو برباد کر دیا۔  کبھی ہم نے سوچا یہودیوں نے وہ کون سی سازش کی جس نے انہیںاس قدر طاقتور بنا دیا کہ آج عملا دنیا پر ان کا راج ہے؟یہ’’ سازش‘‘ علم و تحقیق اور محنت کی دنیا میں کی گئی۔چنانچہ اسرائیل دنیا کا واحدملک ہے جو سائنس اینڈ ٹیکنالوجی پر اپنے جی ڈی پی کا تیس فیصد سے زیادہ خرچ کرتا ہے۔آبادی کے تناسب سے اسرائیل میں سائنسدانوں کی تعداد دنیا بھر کے تناسب سے دس گنا زیادہ ہے۔ دنیا میں سب سے زیادہ ٹیکنالوجی کا علم رکھنے والا ملک اسرائیل ہے۔تل ابیب اس وقت دنیا بھر میں اپنا لوہا منوا رہا ہے۔ تل ابیب کا شمار دنیا کے دس بڑے سائنسی مراکز میں ہوتا ہے۔ اسرائیل امریکہ کے بعد دنیا کا سب سے بڑا ہائی ٹیک سنٹر ہے۔  اسرائیل پاکستان کی طرح زرعی ملک نہیں ہے۔ یہ صحرا پر مشتمل ہے اس لیے اسے توانائی اور پانی کے بحران کا سامنا رہا۔کہا جاتا رہا کہ 3 Liquid shortage کی وجہ سے اسرائیل تباہ ہو جائے گا۔ اس کے پاس نہ پانی ہے ، نہ پٹرول اور نہ ہی اس کے پاس اپنے دفاع میں بہانے کے لیے وافر مقدار میں لہو ہے۔( یعنی اس کی آبادی کم ہے) لیکن ہوا کیا؟ آس پاس کے مسلمان ممالک کی زمینوں پر بھی آج اس کا قبضہ ہے اور کسی میں ہمت نہیں اس سے الجھ سکے۔  پانی اسرائیل کا بہت بڑا مسئلہ تھا۔ صحرا میں دور تک پانی پہنچانا ایک بہت بڑا مسئلہ تھا۔پائپ موسم کی حدت سے لیک ہوجاتے تھے۔اسرائیل نے یہ پراجیکٹ ہیبریو یونیورسٹی کے حوالے کیا۔وہاں کسی یونیورسٹی میں کسی سیاسی جماعت نے طلباء ونگ کے نام پر جتھے نہیں بنا رکھے نہ ہی کسی طلباء تنظیم نے یہودیوں کو حقیقی یہودی بنانے کے لیے نظریاتی مورچہ سنبھال رکھا ہے۔وہاں صرف علم و تحقیق سے کام رکھا جاتا ہے ۔ چنانچہ دو سالوں میں یونیورسٹی نے اس کا حل نکال لیا۔  پاکستان ایک زرعی ملک ہے لیکن ہماری زراعت کا جو حال ہے وہ بیان کا محتاج نہیں۔اسرائیل تو صحرا تھا لیکن اپنی محنت سے اس نے کمال کر دکھایا۔آپ کو یہ جان کر حیرت ہو گی اسرائیل کے صحرائوں کی زرعی پیداوار پاکستان کے زرعی میدانوں سے حاصل ہونے والی پیداوار سے اوسطا پانچ گنا زیادہ ہے۔ اس نے 1959ء میں ’ڈرپ اری گیشن‘کا کامیاب تجربہ کیا اور پھر پیچھے مڑ کر نہیں دیکھا۔ جب وہ یہ تجربہ کر رہاتھا ، اسے اپنی جان کے لالے پڑے ہوئے تھے۔ اسرائیل کے لیے چار سو خطرات تھے کہ ایک طوفان اٹھے گا اور اس ناجائز ریاست کا وجود ختم ہو جائے گا۔لیکن ان حالات میں بھی وہ اپنی زراعت پر توجہ دے رہے تھے اور انقلابی منصوبے بنا رہے تھے۔ آج عالم یہ ہے کہ ڈرپ اری گیشن سے اسرائیل نے اپنے صحرائوں کو قابل کاشت بنا لیا ہے۔ صرف قابل کاشت نہیں بنایا اس کی پیداواری صلاحیتوں نے دنیا بھر کے زرعی ماہرین کو حیران کر دیا ہے۔دنیا کے زرخیز ترین علاقے میں کاشت ہونے والی فصلوں سے چار گنا زیادہ فصل اسرائیل اب اپنے صحرائوں سے اٹھا رہا ہے ۔یہ اوسط دنیا کے بہترین زرعی میدان رکھنے والے ممالک بھی نہیں دے سکے۔اس غیر معمولی کامیابی نے امریکہ اور آسٹریلیا کو مجبور کیا کہ وہ اسرائیل سے رجوع کریں چنانچہ آج امریکہ اور آسٹریلیا اسرائیل سے یہ ٹیکنالوجی اور آلات خرید رہے ہیں۔  سائنس اور ٹیکنالوجی کی دنیا میں بھی وہ آگے ہے۔سپیس سائنس میں اسرائیل اس وقت دنیا میں دوسرے نمبر پر کھڑا ہے۔پہلا سیٹلائٹ’’اوفیق ون‘‘اس نے 1988ہی میں بنا لیا تھا۔سوئٹزر لینڈ کا ’’ لارج ہائیڈرون کولیڈر سنٹر‘ ‘ دنیا بھر میںایک مقام رکھتا ہے ۔اس میں کام کرنا سائنسدانوں کے لئے ایک اعزاز ہوتا ہے۔آپ کو یہ جان کر حیرت ہوگی کہ اس وقت اسرائیل کے پچاس سائنسدان اس ادارے میں کام کر رہے ہیں۔اسرائیل اس وقت دنیا میں ایرو سپیس پراڈکٹ بیچنے والا دوسرا سب سے بڑا ملک ہے۔  اقوام متحدہ کے ہیومن ڈیویلپمنٹ انڈیکس میں اسرائیل کا 22واں نمبر ہے ، جب کہ پاکستان 133 ویں نمبر پر کھڑا ہے۔ حالت یہ ہے کہ پاکستان سے 38 گنا چھوٹے اسرائیل کا ایک اسرائیلی شیکل پاکستان کے 45 روپوں کے برابر ہے۔  ہمیں یہودی سازشوں کو ہر جگہ تلاش کرنے کی بجائے اب اپنے گریبان میں جھانکنا ہو گا۔سادہ سا سوال ہے: اگر یہودی اپنی سازشوں سے یہ سب کچھ کر سکتے ہیں تو ہم کیا صرف افزائش آبادی کے لیے اس دنیا میں تشریف لائے ہیں؟ ہم علم و تحقیق سے کب اپنا رشتہ جوڑیں گے؟ ہم کب تک اپنی نااہلی پر ’یہودی سازش‘ کا ملبہ ڈالتے رہیں گے؟ ....
