
##############################
https://www.facebook.com/nigar.zaheer.5/posts/1129912224037036
ادب اور تاریخ: ادب اور تاریخ دو ایسے مضامین ہیں جن کی بڑی سماجی اہمیت ہے، ہم کسی بھی مجلس میں بیٹھیں، وہاں ہونے والی گفتگو اور تبادلہ خیالات میں ہم اس وقت تک حصہ نہیں لے سکتے جب تک ادب کا ذوق اور تاریخ کی معلومات ہمارے پاس نہ ہوں ۔ جان محفل اور روح مجلس وہی لوگ ہوتے ہیں جو اپنا نکتہ نظر خوبصورت ادبی اسلوب میں بیان کریں اور جب گفتگو آگے بڑھے اور تاریخی حوالوں کی ضرورت ہو تو ان کا دامن خالی نہ ہو ۔ایسا کثرت مطالعہ سے ہی ممکن ہے ۔مطالعہ آپ کی شخصیت میں ایک ایسا بانکپن پیدا کرتا ہے جس کا علم آپ سے زیادہ دوسروں کو ہوتا ہے 😊

##############################
https://www.facebook.com/nigar.zaheer.5/posts/1128066077554984
مانوس اجنبی :آصف فرخی  ڈاکٹر آصف فرخی کی اچانک رحلت کا جس طرح انہیں بھی یقین نہیں جو انہیں اپنے ہاتھوں سے لحد میں اتار کر آئے ہیں، اسی طرح مجھے بھی ابھی تک یقین نہیں آتا ۔تین چار ماہ قبل میری ان سے آخری سلام دعا، ڈاکٹر معین الدین عقیل صاحب کے گھر اتواری نشست میں ہوئی تھی، وہ کمزور اور تھکے ہوئے لگ رہے تھے تاہم ایک خفیف تبسم ان کے چہرے پر رقصاں ہی رہا اور وہ گفتگو میں اپنا حصہ ڈالتے رہے ۔ ڈاکٹر آصف فرخی کی شناخت کے کئی حوالے تھے۔"ڈاکٹر اسلم فرخی کے بیٹے" کا حوالہ ربع صدی قبل ہی پیچھے رہ گیا تھا اور ان کے افسانے، ادبی دنیا میں ان کا سب سے بڑا حوالہ بن گئے تھے ۔اس کے بعد دنیا زاد ۔۔۔۔۔شھر زاد نے تو گویا انہیں سکہ بند  ادیب،پبلشر اور مدیر بنا دیا تھا، مگر وہ سادہ کے سادہ ہی رہے ۔۔۔۔نہ پھنے خانی۔۔۔۔نہ رعونت ۔۔۔۔نہ منافقت ۔                 کراچی یونیورسٹی کے قبرستان میں کیسی کیسی شخصیات آسودہ خاک ہیں،کئ بار میں اس قبرستان میں قبور کے سرہانے لگے کتبوں کو پڑھتی اور حیران ہوتی رہی ہوں ۔ "فلاں یہاں دفن ہیں" "اوہ۔۔۔۔فلاں بھی یہاں ہیں " آخری بار جب میں سجاد مرحوم کی قبر پر گئ تو کئی محترم شخصیات کی قبور پر بھی حاضری دی تھی ان میں ڈاکٹر اسلم فرخی صاحب بھی شامل تھے ۔کیسے کیسے علم و امید کے روشن استعارے یہاں دفن ہیں ۔ اب ان قبروں میں ایک اور قبر کا اضافہ ہو گیا ہے، اس مانوس اجنبی کی قبر کا جو بس اچانک عدم آباد سدھارا اور ہزاروں لوگوں کو حیران کر گیا ۔ عجیب مانوس اجنبی تھا، مجھے تو حیران کر گیا وہ 😪

##############################
https://www.facebook.com/nigar.zaheer.5/posts/1142003769494548
اے خوف تجھے خوف کھا جائے ۔🤲 چودہ دن کے قرنطینہ کے بعد جب فیس بک پر نظر دوڑائی تو کئ احباب کو 'غائب از نظر ' پایا ۔حالانکہ ان کی ایک ہی دن میں کئی کئی پوسٹیں نظر سے گزرتی تھیں۔مثلا طاہر اسلام عسکری صاحب نظر نہیں آ رہے۔۔۔عدنان کاکاخیل صاحب نے توخود اپنی غیر حاضری کی صراحت کر دی ۔۔۔تنولیات والے خالد قیوم تنولی بھی نظر نہیں آ رہے۔۔۔۔ابو بکر قدوسی صاحب میرے ساتھ ہی قرنطینہ ہوئے تھے، اللہ تعالی سب کو خیر وعافیت سے رکھے، اس وائرس نے تو اچھے اچھوں کو توڑ کر رکھ دیا ہے، میری کیا حیثیت بنتی ہے ☹  بہرحال اب تو دل سے دعا نکلتی ہے کہ اس وائرس سے دنیا کی جان چھٹ جائے ۔۔۔۔کھو جانے والے موسم لوٹ آئیں ۔۔۔اڑ جانے والے پرندے واپس آ جائیں ۔۔۔۔پارکوں کے جھولے چل پڑیں ۔۔۔۔۔بچوں کے بے ساختہ قہقہے کانوں میں رس گھولیں  رب راضی ہو جائے  اور امید کی شمعیں جلتی رہیں ۔ آمین

##############################
https://www.facebook.com/nigar.zaheer.5/posts/1141939676167624
یک شعر دلاویزے : اے جنوں کچھ تو کھلے،آخر میں کس منزل میں ہوں؟ ہوں جوار یار میں یا کوچہ قاتل میں ہوں؟ سرور بارہ بنکوییک شعر دلاویزے : اے جنوں کچھ تو کھلے،آخر میں کس منزل میں ہوں؟ ہوں جوار یار میں یا کوچہ قاتل میں ہوں؟ سرور بارہ بنکوی

##############################
https://www.facebook.com/nigar.zaheer.5/posts/1143643322663926
شیرانی کا آخری کارنامہ: میں قرنطینہ کا پہلا ہفتہ گزار رہی تھی ۔میڈیا اور سوشل میڈیا سے بالکل کٹ آف ہو گئ تھی کیونکہ ہر روز کووڈ سے یا کسی دوسری وجہ سے  مرنے والوں کی خبریں سن سن کر خود کو بھی عالم بالا میں محسوس کرنے لگی تھی ۔12۔جون 2020 کو مگر جب ڈاکٹر مظہر محمود شیرانی کی رحلت کی خبر ملی تو دل ٹوٹ سا گیا، کیا عالم انسان تھا، کیسا وضع دار اور کیسا ہنس مکھ ۔۔۔۔۔ مگر میری خود غرضی دیکھئے کہ پہلا سوال جو نیم بے ہوشی کے عالم میں میرے دماغ نے کیا وہ یہ تھا کہ: اب لغت نامہ دھخدا کی تلخیص کا کیا ہو گا ۔    ڈاکٹر مظہر محمود شیرانی اردو اور فارسی کے کمال عالم تھے، ان کے کاموں پر کئ پہلوؤں سے روشنی ڈالی گئی ہے، اور ان پر مسلسل ابھی لکھا جائے گا لیکن مجھے ان کے جس کام میں سب سے زیادہ دلچسپی تھی وہ لغت نامہ دھخدا کی تلخیص تھی جو وہ کر رہے تھے اور میری اطلاع کے مطابق ہر پیر اور جمعرات کو شیخوپورہ سے لاہور اسی کام کے لئے جاتے تھے ۔ دھخدا، جن کا پورا نام علی اکبر غزنوی تھا، فارسی ماہر لسانیات اور لغوی تھے۔1879ء میں تہران میں پیدا ہوئے اور 77 سال کی عمر میں تہران میں ہی 9۔مارچ 1956 کو انتقال کر گئے ۔ انہوں نے چالیس جلدوں میں فارسی کی سب سے بڑی لغت "لغت نامہ دھخدا "تالیف کی تھی ۔میں سوچتی ہوں تو میرا دماغ سن ہو کر رہ جاتا ہے کہ آخر تن تنہا کوئی شخص ایسا کام کیسے کر سکتا ہے؟ میں نے لغت نامہ دھخدا کی کئ جلدوں کا مطالعہ کیا اور حیرت اور رعب سے ہر بار بس مرتے مرتے بچی، لوگ اتنے بڑے بڑے کام کیسے کر لیتے تھے؟۔۔۔۔۔ہم کیوں نہیں کر سکتے☹  یہ فارسی کی سب سے بڑی لغت پہلی بار، 1931میں تہران یونیورسٹی پریس سے چھپی تھی۔ اس کے بعد باقاعدہ "دھخدا ڈکشنری انسٹیٹیوٹ " قائم کیا گیا اور اس ڈکشنری کے ریوائزڈ ایڈیشن شائع ہوئے ۔جہاں تک مجھے یاد پڑتا ہے پہلا ایڈیشن 40 جلدوں میں تھا ۔اب آخری بار جب یہ چھپا ہے تو 200 جلدوں کو محیط ہے ۔ ڈاکٹر مظہر محمود شیرانی صاحب اسی لغت کی تلخیص اور ترجمہ کر رہے تھے ۔ اللہ کرے یہ کام وہ مکمل کر چکے ہوں ۔اس کی تین جلدیں شائع ہو چکی ہیں باقی دو جلدوں پر اگر شیرانی صاحب کام مکمل کر چکے ہیں تو پانچوں جلدوں کو جلد از جلد پورے اہتمام سے شائع ہونا چاہیے ۔یہ جی۔سی۔یونیورسٹی کے تحت ہوا ہے یا پنجاب یونیورسٹی کے تحت اس کی اشاعت میں کوئی کوتاہی نہیں ہونی چاہیے ۔اہل علم ڈاکٹر شیرانی کے اس آخری شاہکار کے بے تابی سے منتظر ہیں ۔

##############################
https://www.facebook.com/nigar.zaheer.5/posts/1145221625839429
مولانا جوھر کی وفات پر شوقی کا مرثیہ: 3 /4 جنوری 1931 کی درمیانی شب مولانا محمد علی جوہر کا لندن میں انتقال ہوا۔انتقال سے چند روز قبل وہ اپنی تقریر میں کہ چکے تھے  "Either grant for India dominion status or dig for me a grave, I shall never go back to a slave country " اب انتقال پر سوال اٹھا کہ ان کی تدفین کہاں کی جائے؟کئ اسلامی ملکوں نے اپنے ہاں مولانا محمد علی جوہر کی قبر کے لئے خدمات پیش کیں لیکن مفتئ اعظم فلسطین نے فتوی دیا کہ مولانا جوھر کو فلسطین کی مقدس سرزمین میں دفن کیا جائے ۔بیت المقدس میں کسی کے دفن ہونے کے لئے مفتئ اعظم فلسطین کا فتوی ضروری ہوتا تھا جو یہ تصدیق کرتا تھا کہ مذکورہ شخص کی زندگی اسلام اور مسلمانوں کی خدمت میں صرف ہوئ ہے ۔محمد علی جوہر کے لئے ایسا ہی فتوی دیا گیا تھا ۔ 24 جنوری 1931 کو جوہر بیت المقدس میں دفن کئے گئے ۔۔۔بیت المقدس جو انبیاء کی سرزمین ہے یہاں حضرت ابراہیم، حضرت اسحاق، حضرت یعقوب، حضرت یوسف علیہم السلام وغیرہ کی آخری ارامگاہیں ہیں ۔جوھر کی قبر پر انہی کا یہ شعر لکھا گیا ہے ۔ ہے رشک ایک خلق کو جوہر کی موت پر یہ اس کی دین ہے جسے پروردگار دے  جب لندن سے جوھر کا جنازہ قاہرہ پہنچا تو لاکھوں اشکبار آنکھوں نے ان کا استقبال کیا، نماز جنازہ ادا کی گئی اور ایک ماتمی جلسہ ہواجس میں مصر کے ملک الشعراء احمد شوقی بک نے بھی اپنا مرثیہ پیش کیا ۔ احمد شوقی بک جدید عربی کے بہت بڑے شاعر اور ڈرامہ نگار مانے جاتے ہیں، وہ اس وقت زندہ تھے اور اپنی زندگی کا آخری سال گزار رہے تھے ۔(ان کا انتقال 1932میں ہوا) انہیں انقلاب جدید کے ممتاز رہنماوں میں سمجھا جاتا ہے، جمال الدین افغانی، محمد عبدہ اور رشید رضا وغیرہ کی طرح۔ شوقی بک کا کلام "شوقیات" کے نام سے چار جلدوں میں شائع ہوا ہے ۔الشوقیات کی تیسری جلد مراثی پر مشتمل ہے، 1946 میں دار الکتب المصریہ،قاہرہ سے شائع ہوئی تھی اس کے بعد بھی کئ بار چھپ چکی ہے، اس میں مولانا محمد علی کے نام سے وہ مرثیہ بھی موجود ہے جو ملک الشعراء احمد شوقی بک نے قاہرہ کے اس تعزیتی جلسے میں پڑھا تھا جو مولانا محمد علی جوہر کے ماتم میں منعقد ہوا تھا ۔ یہ مرثیہ اور اس کا اردو ترجمہ، "الایام" کے حالیہ شمارے میں شامل اشاعت کیا گیا ہے ۔🙂 الایام پریس میں ہے اور جولائی کے پہلے عشرے میں شائع ہو جائے گا ان شا اللہ ۔

##############################
https://www.facebook.com/nigar.zaheer.5/posts/1145200225841569
کیا ملک میں کوئی ادارہ کے۔الیکٹرک سے زیادہ بدذات بھی ہے؟؟؟؟؟؟🤔کیا ملک میں کوئی ادارہ کے۔الیکٹرک سے زیادہ بدذات بھی ہے؟؟؟؟؟؟🤔

##############################
https://www.facebook.com/nigar.zaheer.5/posts/1147807642247494
ارے یہ تو میں ہوں۔ آج 19 سال پرانی تصویر فیس بک پر نظر آئ ۔۔۔بہت دیر تک سوچتی رہی یہ خاتون بالکل میرے جیسی ہیں ۔مگر میرے دائیں بائیں جو لوگ ہیں ان کو بھی پہچان نہیں پا رہی تھی ۔حالانکہ میرے ساتھ ڈاکٹر خضر نوشاہی صاحب کھڑے ہیں ۔یہ 2001 میں سکھر میں ہونے والی کانفرنس sukkar through centuries  کی تصویر ہے۔ حد ہے بھئی 🤦‍♀️

##############################
https://www.facebook.com/nigar.zaheer.5/posts/1150600691968189
بند ہوتے جرائد:   مسلم دنیا کا تو نہیں معلوم لیکن پاکستان میں رسائل و جرائد کی تعداد نسبتا کم ہے ۔ادبی رسائل زیادہ شائع ہوتے ہیں، علمی و تحقیقی جرنلز کی اچھی خاصی تعداد ہے لیکن یہ تحقیقی جرائد "تحقیق "کے علاوہ وہ سب کچھ شائع کر رہے ہیں جو اساتذہ کےلئے  ان کی پیشہ ورانہ ترقی کی ضرورت ہے ۔ باقی جو جرائد ہیں علمی اور فکری نوعیت کے انہی سے علمی ترقی کی کچھ امید وابستہ کی جا سکتی ہے مگر اب یہ رسائل بھی خود ساختہ بندش کی طرف جا رہے ہیں ۔ ایسا کچھ تو اس وجہ سے ہے کہ ہمارے معاشرے میں کتاب خرید کر پڑھنے کا رجحان نہیں ہے، کچھ اس کی وجہ یہ ہے کہ ہماری حکومتوں کو(جو درحقیقت انگوٹھا چھاپ اور جہلا کی حکومتیں ہیں) اس قسم کی علمی سرگرمیوں سے کوئی دلچسپی نہیں، لہذا کاغذ کی قیمت ۔۔۔۔۔انک کی قیمت ۔۔۔آسمان پر جا رہی ہے اور  اشاعت و طباعت کا کام قریب المرگ ہے، اوپر سے ڈاک کی قیمتوں میں ہوشربا اضافے نے رہی سہی کسر بھی پوری کر دی ہے۔  ایسے میں رسائل و جرائد کی ایک بڑی تعداد خود ساختہ بندش کی طرف جا رہی ہے ۔ ششماہی "نقطہ نظر " ایسا ہی ایک جریدہ تھا جو دو سال قبل بند کر دیا گیا ۔اس کا پہلا شمارہ اکتوبر 1996۔مارچ 1997 کا تھا، انسٹیٹیوٹ آف پالیسی اسٹڈیز کے کئ جرائد میں سے ایک تھا ۔اس کے اجراء کا مقصد جو اس کے پہلے شمارے کے اداریے میں مدیر جریدہ(سفیر اختر )نے بیان کیا یہ تھا کہ پاکستان میں شائع ہونے والی نئ کتب اسلامیہ کے بارے میں معلومات فراہم کی جائیں، اور ان کتابوں پر طویل یا مختصر تبصرے شائع کئے جائیں۔ سفیر اختر صاحب مزید لکھتے ہیں:"اسلامیات سے مراد ہمارے نزدیک باالفاظ ڈاکٹر سید ظفر الحسن مرحوم  ۔۔۔ہر وہ بات ہے جو اسلام اور مسلمانوں سے متعلق ہو ۔اس میں تاریخ،ادب،علوم و فنون، تہذیب وتمدن، مذہب و اخلاق،فلسفہ و حکمت، معاشیات و سیاسیات سبھی کچھ آ جاتا ہے ۔۔۔" اس طرح پاکستان میں چھپنے والی کتابوں کی اطلاعات اور تبصروں پر مشتمل یہ جریدہ کئ برس شائع ہوتا رہا اور دو سال قبل اسے بند کر دیا گیا ۔  ایک اور وجہ جو اس کی بندش میں نظر آتی ہے کہ ہمارے ملک میں اچھی کتابیں شائع ہی نہیں ہو رہی، ردی کتابوں پر تبصرے کیا کئے جائیں ۔۔۔۔۔اس جریدے میں پچاس فیصد سے زیادہ کتابیں، دراصل اس قابل ہوتی تھیں کہ ان پر تبصرہ کرنے کے بجائے انہیں ردی کی ٹوکری میں ڈالنا چاہیے تھا ۔ بہر حال یہ صورت حال کچھ اچھی نہیں ☹ نقطہ نظر  میں بعض مقالات ۔۔۔۔اشاریے ۔۔۔اور فہرستیں بڑی قابل قدر ہیں، اس لئے اس جریدے کا مکمل سیٹ بہرحال ریکارڈ میں رکھنے کے لائق ہے ۔کم از کم لائبریریوں کو یہ ریکارڈ رکھنا چاہیے ۔

##############################
https://www.facebook.com/nigar.zaheer.5/posts/1151374011890857
مستشرقین کی عرب دانی ۔ چند برس پہلے ایک کانفرنس میں بعض مستشرقین کی عرب دانی پر میں نے کچھ گرفت کی، اس کانفرنس کے صدر صاحب کو(جو اب انتقال کر چکے ہیں ) یہ بات خوش نہ آئ کیونکہ وہ مستشرقین سے بڑے مرعوب تھے۔  حقیقت یہ ہے کہ وہ مستشرقین جنہوں نے عربی کو سیکھنے میں چند ماہ و سال لگائے، وہ عرب دان نہیں ہو گئے، جیسا کہ وہ سمجھتے تھے ۔عربی کے اسرار و رموز تو اہل زبان(یعنی عربوں ) کو چکرا کر رکھ دیتے تھے ۔ عربی کا ہر لفظ ایک مادہ rootسے نکلتا ہے ۔اور پھر اس کی اشتقاقی صورتیں پھیلتی چلی جاتی ہیں ۔ کئ مستشرقین ہیں جو روٹ کے تعین میں غلطی کر گئے جس سے معنی بدل کر رہ گئے، یہ غلطی مستشرقین نے عام کتب کے ساتھ نہیں، قرآن کریم کے ساتھ کی ہے ۔  مثال کےلئے مشہور مستشرق فلوگل کو لیجئے ۔انہوں نے قرآن کریم کا ایک نسخہ چھاپا، قرآنی الفاظ کی فہرست مرتب کی اور 1842میں الفاظ قران مجید کی لغت شائع کی۔اس لغت کا جب عربی اہل علم نے جائزہ لیا تو سر پیٹ لیا کیونکہ فاضل مستشرق نے اس لغت میں 39 الفاظ کے غلط عربی مادے لکھ دیئے، نتیجتا اس آیت کے، جس میں یہ لفظ استعمال ہوا تھا ۔معنی بدل ڈالے ۔ مثلا ۔۔۔اثرن کا مادہ ا۔ث۔ر قرار دیا، حالانکہ اس کا درست مادہ فعل ث۔ و۔ر ہے  2۔۔۔۔۔المخاض کا مادہ خ۔و۔ض  قرار دیا حالانکہ اس کا درست مادہ فعل م۔خ۔ض  ہے 3۔۔۔۔۔۔استبقوا کا مادہ ب۔ق۔ی  قرار دیا حالانکہ اس کا صحیح مادہ فعل س۔ب۔ق ہے۔ 4۔۔۔۔وقرن کا مادہ ق۔ر۔ن قرار دیا جبکہ اس کا درست مادہ فعل ق۔ر۔ر ہے  5۔۔۔۔مقیلا کا مادہ ق۔و۔ل قراردیا جبکہ اس کا درست مادہ فعل ق۔ی۔ل ہے۔ اس تبدیلی سے معانی بالکل بدل کر رہ گئے ۔یہ وہ مسٹر فلوگل ہیں جن کو مستشرقین کے نزدیک سند استناد حاصل ہے ۔(مادہ کی تحقیق مولانا عبد القدوس ہاشمی صاحب نے اپنے ایک مقالے 'مستشرقین اور تحقیقات اسلامی،میں پیش کی ہے ) میرے استاد پروفیسر علی محسن صدیقی صاحب مستشرقین کو در خور اعتنا نہیں سمجھتے تھے مجھے یاد ہے اس بارے میں میں بہت بحث کیا کرتی تھی ۔کیونکہ میں خود مستشرقین اور ان کی تحقیقات سے سخت مرعوب تھی_ سر کہتے جیسے جیسے تمھارے علم اور مطالعہ میں وسعت آئے گی، مستشرقین کا جہل، خاص طور پر جو انہوں نے عربی زبان کے حوالےسے کیا۔۔۔تم پر واضح ہوتا جائے گا ۔ اب وہی ہو رہا ہے ۔😊

##############################
https://www.facebook.com/nigar.zaheer.5/posts/1154129258281999
ایک سوال مستشرقین کے حوالےسے: مستشرقین کے حوالےسے لگائ جانے والی سابقہ پوسٹ کے رد عمل میں چند احباب نے واٹس ایپ، انباکس یا فیس بک کمنٹ میں تقریبا ایک ہی سوال پوچھا، اگر میں وہ سارے سوالات اکھٹے کروں تو یہ سوال بنتا ہے:         مستشرقین نے علوم اسلامیہ کی جو خدمت کی اس کا اعتراف نہ کرنا زیادتی ہے، انہوں نے عربی کتب کے متون ایڈٹ کئے۔۔۔ترجمے کئے ۔۔۔سینکڑوں مستشرقین نے اپنی عمریں صرف کیں۔۔۔حکومتوں نے رقوم خرچ کیں ۔۔۔مغرب نے "مطالعہ مشرق "کےلئے ادارے قائم کئے۔۔۔انہوں نے عربوں/مسلمانوں کے علمی کاموں پر اشاریہ بنائے۔۔۔فہرستیں مرتب کیں وغیرہ وغیرہ ۔اس کے مقابلے میں مسلمانوں نے مطالعہ مغرب کے لئے کیا کیا؟؟؟؟     اس سوال کا جواب دینے سے پہلے ایک مثال پیش کروں گی، تاکہ جواب کی تفہیم آسان ہو سکے ۔                  فرض کریں کہ ایک شخص کو ایک کمرہ بنوانا ہے، وہ ایک ماہر مزدور کو اس مقام پر لائے اور کہے کہ اس جگہ مجھے 14فٹ×16فٹ کا ایک کمرہ بنا دو۔ حالانکہ نہ تو اس کے پاس تعمیراتی اوزار ہیں ۔۔۔نہ تعمیراتی مصالحہ یعنی نہ پھاوڑا، بیلچہ، کدال ہے، نہ سیمنٹ، بجری، بلاک ۔  تو وہ کتنا ہی ماہر راج ہو، کمرہ کیسے بنائے گا؟ اب آ جائیے جواب کی طرف ۔ اگر مسلمانوں نے "ماہرین مغربیات "    occidentalist پیدا نہیں کئے تو پندرھویں صدی تک مغرب کے پاس تھا کیا جس پر کام کیا جاتا؟  ایک وضاحت کر دوں کہ پندرھویں اور سولہویں صدی عیسوی تک کا معاملہ ۔۔۔۔۔ما بعد کی صدیوں کے معاملے سے بالکل مختلف ہے ۔اس لئے آج کی پوسٹ کی حد تک ہم خود کو سولہویں صدی تک محدود رکھیں گے  ۔ مذکورہ صدیوں میں یورپ/ مغرب کے پاس آخر ایسا کیا تھا جس پر کام کیا جاتا؟ کیا ان کے پاس مذھب تھا؟ اس مذھب کے بارے میں قرآن ان کی جس طرح پردہ دری کرتا ہے،اس کے بعد ان مذاھب پر آخر کیا کام ہو سکتا تھا تاہم پھر بھی ہمارے مورخیں نے ان کے مذہبی ادوار کا پورا پورا احاطہ کیا ہے، اور یہ سارا مواد آج بھی موجود ہے ۔ کیا مغرب/یورپ کے پاس سیاسی نظام، ادارے،تنصیبات، تھیں جن پر مسلمان علما کو غور و فکر کرنا چائیے تھا؟ سائنس ۔۔۔۔فلسفہ۔۔۔۔کلام۔۔۔۔ادبیات ۔۔۔سماجیات ۔۔۔سیاسیات ۔۔۔معاشیات ۔۔۔اخلاقیات ۔۔۔۔تہذیب، تمدن آخر ان کے پاس کیا تھا جس پر مسلمان علما کام کرتے؟     مغرب تو اپنے دور تاریک dark age میں تھا (پانچویں صدی عیسوی سے پندرھویں صدی عیسوی تک کا زمانہ مغرب کا دور تاریک کہلاتا ہے ) جب یورپ اپنے عہد ظلمت سے نکلا اور امریکہ دریافت ہوا(1492) تو مسلمان اپنے شوکت اور عروج و کمال کے ہزاریے  کے سرے پر کھڑے تھے   ۔ وہ  فتوحات،  سیاسی ادارے،علوم و فنون کی ترقیاں ۔۔۔دینی علوم کا سرمایہ،  فلسفہ،حکمت، زبان و ادب کا ایک ہزار سالہ سفر( جس میں مدوجزر آتے رہے ) طے کر چکے تھے ۔ اس وقت ان کی تحقیقات کا کوئی مد مقابل نہیں تھا، سینکڑوں نہیں ہزاروں کتابیں لکھ چکے تھے ۔علم فلکیات، طب،بصریات،تاریخ، جغرافیہ، فلسفہ، سائنس، ریاضی، ھیئت ،لغت،ادبیات وغیرہ وغیرہ  پر ہزار ہا مقالات  اور ہزار ہا کتب مدون، تالیف و تصنیف کر چکے تھے ۔یہ مسلمانوں کا وہ علمی تراث تھا جس پر مغربی علما نے کام کیا، گویا مغربی مزدور کو تو پھاوڑا، بیلچہ، کدال، ۔۔۔سیمنٹ، بجری،بلاک   سب کچھ مہیا تھے لہذا مغربی مزدور نے اس سے ایک شاندار کمرہ تعمیر کر لیا ۔  مسلمان/مشرقی مزدور کو طعنہ دیا جائے کہ میاں  تم سے ایک کمرہ تعمیر نہ ہو سکا؟؟؟؟؟؟؟  اب آپ بتائیے کیا سوال ہی غلط نہیں ہے؟ (ان شااللہ ایک دو دن میں ہم سترھویں صدی سے آج تک کا جائزہ بھی لے لیں گے ) نگار سجاد ظہیر

##############################
https://www.facebook.com/nigar.zaheer.5/posts/1153026368392288
آئین پاکستان ۔۔۔قائداعظم اور مندر کی تعمیر ۔ اسلام آباد میں مندر کی تعمیر کے حوالےسے مختلف موقف سامنے آ رہے ہیں، اصل میں تو مندر کی یہ تعمیر نہ ائین پاکستان کے مطابق ہے اور نہ ہی قائد اعظم محمد علی جناح کے موقف کے مطابق ۔ آ ئین پاکستان جہاں اقلیتوں کے حقوق کی بات کرتا ہے وہاں کہتا ہے: "ہر مذہبی گروہ اور اس کے ہر فرقے کو اپنے مذہبی ادارے قائم کرنے،برقرار رکھنے اور ان کا انتظام کرنے کا حق حاصل ہو گا " یعنی اگر مذہبی ادارے قائم کرنے ہیں تو وہ اقلیتی گروہ اپنی زمین اور اپنے وسائل سے خود کرے، حکومت کی طرف سے تعمیر مندر اصل نکتہ اعتراض ہے ۔  پاکستان میں قائم دیگر مذاھب کی عبادت گاہیں محفوظ ہیں اور اقلیتیں وہاں آزادانہ اپنے مذہبی رسوم کی ادائیگی کے لئے جاتی ہیں ۔ اب اس مندر کی غیر ضروری تعمیر انتہائی غیر دانشمندانہ فیصلہ ہے ۔ ابھی تو حکومت کو وہ کام کرنے چاہئیں جن کی ترجیحی بنیادوں پر ضرورت ہے ۔ قائداعظم کی تقریر پوسٹ میں دی جا رہی ہے، جس میں اقلیتوں کو ان کی عبادت گاہوں میں جانے کی مکمل آزادی کی بات کی گئی ہے ،جس سے یہ نتیجہ نکلتا ہے کہ مندر ہو یا چرچ ان کی تعمیر کا حکومت سے کوئی تعلق نہیں ہو گا ۔  موجودہ حکومت کا تعمیر مندر کا یہ اقدام اس اعتبار سے غیر آئینی ہے، حیرت ہے اسلامی نظریاتی کونسل نے اس حوالےسے حکومت کی رہنمائ نہیں کی؟  وزارت مذہبی امور نے اس طرف توجہ کیوں نہیں دلائ؟؟؟؟ حکومت کو یہ بھی معلوم ہو گا کہ پنڈی اور اسلام آباد میں کتنے مندر پہلے سے ہی قائم ہیں ۔۔۔۔کیا یہ ہندو برادری کے لئے کم پڑتے تھے؟؟؟

##############################
https://www.facebook.com/nigar.zaheer.5/posts/1155582738136651
یورپ کے پاس تھا ہی کیا ۔؟  آج کی پوسٹ وہ پوسٹ ہے جسے مستشرقین کے حوالےسے کی جانے والی سابقہ پوسٹ میں شامل ہونا چاہیے تھا، اور جو طوالت کے خوف سے دوسری قسط بنانا مقصود تھا لیکن اس سے خاصی غلط فہمی پیدا ہو گئ ۔ پچھلی پوسٹ میں جب میں نے یہ لکھا کہ یورپ کے پاس تھا ہی کیا کہ مسلمان علما اس پر کام کرتے، اس وقت یورپ کا ایک ہزار سالہ دور تاریک ہی مراد تھا، اور یونان بھی اس میں شامل تھا ۔ لیکن یہی یونان چوتھی صدی قبل مسیح میں علم وفن کے چراغ روشن کر چکا تھا ۔ہم فی الحال اس بحث کو رہنے دیتے ہیں کہ یونان معلم اول تھا یا معلم ثانی، کیونکہ معلم اول فینیقیوں کو کہا جاتا ہے ۔فینیقی وہ عرب تھے جو بہت قدیم زمانے میں ہی عرب(جزیرہ نما عرب ) سے باہر مختلف علاقوں میں آباد ہو گئے تھے ۔سید سلیمان ندوی نے اپنی تحقیقی کتاب"تاریخ ارض القران" میں  ان فینیقی نو آبادیوں کا ذکر کیا ہے جو یونان کے ساحلی علاقوں میں آباد ہو ئیں اور یونانیوں نے ان سے فلاں اور فلاں علم حاصل کئے۔ یونان کا دور عروج وہ ہے جو سقراط،افلاطون اور ارسطو کا دور ہے یعنی چوتھی صدی قبل مسیح ۔اس دور میں ان یونانی علماء نے فلسفہ،منطق،طبیعیات، حیاتیات، ما بعد الطبیعات، سیاسیات اور قواعد شاعری پر گرانقدر تحقیق پیش کی، اکیڈمیاں قائم کیں لیکن خود یورپ نے ان علوم کی زیادہ قدر نہ کی۔جب جسٹینین نے 529ء میں ایتھنز میں فلسفے کے مکاتب بند کر دیئے اور یونانی فلسفے پر کام کرنے والے نسطوری مسیحی علما کو زندیق قرار دے کر جلا وطن کر دیا گیا تو ان کو ایران نے اپنے پاس پناہ دی۔ایران میں اس وقت ساسانی دور حکومت تھا، ان یونانی علماء کو جندی شاپور میں آباد کیا گیا، اور جلد ہی یہ شہر طب اور فلسفے کے حوالےسے علم کا مرکز بن گیا ۔ جس وقت اسلام آیا چار مقامات علمی سرگرمیوں کے حوالےسے مشہور تھے۔ ایران کا شہر جندی شاپور مصر کا شہر اسکندریہ  چین    اور ہندوستان  اسلام کے ابتدائی زمانے میں یعنی حضرت عمر فاروق رضی اللہ تعالی عنہ کے دور خلافت میں ہی مصر اور ایران فتح ہو گئے لہذا مسلمان ان دونوں مراکز علمی سے راست تعلق میں آ گئے ۔ عباسی دور میں جب علمی سرگرمیوں کا دائرہ وسیع ہوا تو تراجم کا کام بھی وسعت اختیار کر گیا، مامون الرشید نے بغداد میں ایک دارالترجمہ قائم کیا جس کے ساتھ ایک کتب خانہ بھی تھا، مامون نے ایک وفد قسطنطنیہ بھیجا، اس سے قبل مامون الرشید اور شاہ روم کے درمیان خط کتابت ہو چکی تھی اور شاہ روم نے بڑی ردوکدح اور تامل کے بعد اس بات کی اجازت دے دی تھی کہ شاہی کتب خانے میں جو کتابیں صدیوں سے بند پڑی ہیں، مسلمان علما اس کی نقلیں تیار کر لیں ۔یوں یونانی علوم کا یہ ذخیرہ مسلمان علما نے اس طرح حاصل کیا کہ ان خستہ کتابوں کی نقول تیار کیں( ہم تو فوٹو کاپی کے عادی ہیں )  یوں مسلمان علما نے  جالینوس۔۔۔بقراط۔۔۔افلاطون ۔۔۔ اوری باسیوس ۔۔۔ایجینا کے پال۔۔۔اور ڈایوسکوریدس وغیرہ وغیرہ پر تحقیقات شروع کیں، ان کتابوں کے تراجم کیئے۔۔۔شرحیں لکھیں ۔۔۔نقد کیا اور علم کا رکا ہوا سفر آگے بڑھا ۔ اس پوسٹ سے اس سوال کا جواب مل جاتا ہے کہ مستشرقین نے تو مطالعہ مشرق کے لئے یہ اور یہ کام کئے، مسلمانوں نے مطالعہ مغرب کے لئے کیاکیا؟؟؟؟؟  (نشاتہ ثانیہ کے بعد مستشرقین کے کارناموں اور مسلمان علماء کے "عجز" پر آئیندہ پوسٹ میں )
