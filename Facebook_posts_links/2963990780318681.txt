
##############################
https://web.facebook.com/groups/2963990780318681/permalink/2983911431659949/
پوٹی ٹریننگ جب جب ڈائپر چھڑوانے کی بات ہوتی ہے، ماؤں کا سوال ہوتا ہے کہ ڈائپر استعمال نہ کریں تو کیا کریں۔ دو تین چیزیں ہیں۔ ایک تو یہ کہ چھوٹے ہوتے سے ہی بچوں کو باتھ روم لیجانے لگیں۔ کتنے چھوٹے؟ جیسے ہی آپکی صحت تھوڑی بہتر ہو۔ جی، دو تین ہفتے کے بچے سے ہی! بچے اپنے تاثرات سے بتا دیتے ہیں جب بھی انہیں حاجت ہوتی ہے۔ اب ننھے بچے کیساتھ اور اتنے کام ہوتے ہیں کہ یہ ایک اضافی کام انسان جان چھڑاتا ہے۔ میں پھر بھی کہوں گی کہ ہو سکے تو اسکی کوشش کریں،  Elimination Communication  پر سرچ کریں۔ آپ کو حوصلہ ملے گا کہ ایک اآپ ہی نہیں، آج بھی بہت سے لوگ یہ طریقہ اپناتے ہیں اور انکی success stories ہیں۔ باتھ روم لیجا کر بچے کی پشت اپنے سینے سے لگائیے اور  سسسسس کی آواز نکالیے۔ آپ نے بس یہی کرنا ہے، باقی کام بچے نے کرنا ہے 🙂  اگر یہ زیادہ مشکل لگتا ہے تو کپڑے کے ڈائپر استعمال کریں۔ جاذب کپڑے کے کافی سارے ڈائپرز بنا لیجیے، بنوا لیجیے، یا خرید لیجیے اور ڈسپوز ایبل ڈائپرز کے بجائے یہ استعمال کیجیے۔  ڈسپوز ایبل ہو یا ری یوز ایبل ڈایپر، کسی بھی صورت میں بچے کو پہلی فرصت میں اس مصیبت سے آزاد کریں۔ اس قدر گرمی میں جب اپنے باریک کپڑے بھی جسم پر چبھتے ہیں، بچے غریب کو ڈایپر میں ڈالا ہوتا ہے۔ ایک غلاظت، اوپر سے گرمی۔ وہ کچھ کہہ نہیں سکتا لیکن آپ تو محسوس کر سکتے ہیں ناں اسکی مشکل؟ سوا سال، ڈیڑھ سال کا بچہ پاٹی ٹریننگ کے لئے بالکل بھی چھوٹا نہیں ہے۔ ابھی پچھلے ہی سال پاکستان گئی تو اپنی ڈیڑھ سالہ بھتیجی کو تین چار دن میں ٹرین کر لیا تھا۔ پہلے احمد کو بھی اسی عمر میں فل ٹائم ٹرین کر لیا تھا۔ کرنا کیا ہے؟ ایک تو یہ کہ بچے کو جتنا زیادہ عرصہ ڈائپر میں رکھیں گے، اتنی ہی اسکی عادت پختہ ہو جائے گی۔ پھر اسے خود بھی باتھ روم جانے کی تکلیف کرنے سے بہتر ڈائپر ہی لگے گا۔ اسلئے پہلی بات یہی کہ بالکل چھوٹے بچے کو ٹرین کریں۔ آجکل گرمیوں کا موسم ہے تو یہ بہترین وقت ہے۔  * گھر سے چھوٹے قالین کچھ دن ہٹا لیں۔ باقی قالین پر  کوئی شیٹ وغیرہ بچھا لیں۔  *بچے کو بالکل ڈھیلا پاجامہ پہنائیں تا کہ ایکسیڈنٹ کی صورت میں اسکو کراہیت محسوس ہو۔ خود بھی کہیں کہ اوہو، یہ دیکھیں کیا ہو گا۔  * الارم لگا کر رکھیں اور ہر کچھ دیر میں باتھ روم لیجائیں۔  * اگر بچہ متذبذب ہے تو اسکا بھالو، گڑیا، کار کو باتھ روم میں "بٹھائیں" اور پھر شاباش بھی دیں کہ کتنی اچھی گڑیا، کتنا اچھا بھالو ہے، باتھ روم جاتا ہے۔  * کوشش کرنے کی صورت میں بچے کو شاباش دیں، ہائے فائیو اور خوب پیار کریں۔  * بچے کے سامنے باقیوں کو بتائیں بھی کہ میرا بیٹا تو اب بڑا ہو گیا ہے، باتھ روم بھی جاتا ہے۔  * خوبصورت رنگوں یا ڈیزائن والا انڈر ویئر بھی خرید دیں کہ اب ہم گندے ڈائپر کو بائے بولیں گے اور یہ دیکھیں، کتنا پیارا انڈر ویئر۔  * اگر سب کچھ اتنا آئیڈیل نہیں ہو رہا تو بھی بھالو اور گڑیا کو لیجاتے رہیں۔ کہانیاں بھی سنائیں کہ ایک بچہ اتنا اچھا تھا۔۔ اور آگے کہانی بنا لیں۔ اگر رونا دھونا ہو تو زبردستی نہ کریں۔ کچھ دن کا بریک دے کر پھر سے شروع کریں۔ ڈانٹ ڈپٹ کر کے باتھ روم جانے کو ایک جنگ نہ بنا لیں۔ ہماری غلطیوں کی سزا بچے کو نہیں ملنی چاہیے۔ * بچے کو روبوٹ نہ سمجھیں کہ اسکی ایک دو سال کی عادت ایک دن میں چھوٹ جائے گی، وہ کل ہی آپ کو بتانے لگے گا کہ مجھے باتھ روم لیجائیں۔ اور کسی دن بھی پاجامہ گیلا نہیں کریگا۔ وہ شاید کچھ عرصہ نہ بتائے، آپکو خود ہی خیال رکھنا ہے۔ کبھی نہ کبھی گڑ بڑ بھی ہو جائے گی، ایسے میں بچے کو ڈانٹیں نہیں۔ بس اسکو بتا دیں کہ اوہو، یہ تو ٹانگیں گندی ہو گئیں، پاجامہ خراب ہو گیا۔ آئیں ہم بدل لیں۔ اگلی بار ہم وقت پر باتھ روم جائیں گے۔  پاٹی ٹریننگ ایسے دنوں میں شروع کریں جب کم از کم ایک ہفتہ آپ گھر پر ہوں۔ ان دنوں ملنے جانا، شاپنگ، گھومنا پھرنا نہ ہو۔  ایک بار ڈایپر اتار دیا، تو اتار دیا۔ بار بار کبھی آن کبھی آف کر کے بچے کو کنفیوز نہ کریں۔ بچہ سمجھ نہیں پاتا کہ کب باتھ روم جانا ضروری ہے اور کب ڈایپر ہے اور باتھ روم نہ جانا بھی خیر ہے۔  گھر میں دیورانی، جیٹھانی، نندیں جو بھی ہیں وہ ساتھ مدد کروائیں۔ ماں کے اتنے کام ہوتے ہیں، ایسے میں اگر آپ یہ مدد کر دیں گی تو بچے کا بھلا ہو جائے گا۔   رات کے وقت ڈائپر چھڑوانے کے لئے بیڈ پر واٹر پروف شیٹ ڈال لیں۔ حادثات کے لئے تیار رہیں۔ سونے سے دو گھنٹے پہلے ہی دودھ، پانی وغیرہ دے دیں تا کہ سونے سے فورا پہلے لیکویڈ نہ دیا جائے۔ بچے کے سونے کے بعد کوئی چالیس پچاس منٹ بعد باتھ روم لیکر جائیں۔ اسکے بعد ایک دفعہ رات کا الارم لگا لیں۔ پہلے دن کے "ایکسیڈنٹ" سے آپ کو وقت کا اندازہ ہو جائے گا۔ اگلے دن اس سے پندرہ بیس منٹ پہلے کا الارم لگا کر رکھیں۔ جاگتے ساتھ ہی باتھ روم لیکر جائیں۔ ان گرمیوں میں بچے کو ڈایپر فری کروانے کو اپنا گول بنا لیں۔ یہ اتنا مشکل نہیں جتنا سننے میں لگتا ہے۔ آپ کر لیں گی! ذرا سی کوشش! 🙂 نوٹ: ڈائپر لینڈ فل میں ڈی کمپوز ہونے میں ۵۰۰ سال لگا دیتے ہیں۔پوٹی ٹرین ہونے سے پہلے ایک بچہ ۷۰۰۰ ڈایپر اوسطا استعمال کرتا ہے۔ اب آپ کے دو تین بچے ہیں تو دیکھ لیں ماحول پر یہ چیز کیا اثر چھوڑ رہی ہے۔۔۔

##############################
https://web.facebook.com/groups/2963990780318681/permalink/3049391861778572/
وبا کے دنوں میں پیرنٹنگ پارٹ ون ماؤں کا کام بڑھ چکا ہے۔ چھٹیاں ہیں اور غیر معینہ وقت تک کے لئے ہیں۔ ایسے میں اپنا  ذہنی توازن برقرار رکھنا ضروری ہے۔ پیرنٹنگ کے لئے فی الحال جو انسان سب سے اہم ہے وہ خود آپ ہیں۔ اسکے لئے  ۱- رول ماڈل بنیں۔  اپنی فیلنگز کو ایکنالج کریں کہ آپ اس ساری سچویشن سے ذہنی طور پر پریشان ہیں اور  لیکن اس پریشانی کو خود پر حاوی نہ ہونے دیں۔ جو بس میں ہے وہ کریں اور باقی چیزیں اللہ پر چھوڑ دیں۔  آپ کا اپنا پرسکون ہونا بہت ضروری ہے۔ بچے آپکو دیکھتے ہیں۔ آپ پریشان دکھائی دیں گی تو وہ بھی فکرمند ہونگے۔  ۲- میڈیا پر ایسی خبریں کم کم دیکھیں سنیں جو آپکو ڈیپریشن میں ڈالیں۔ یہ کوئی کرکٹ کا سکور نہیں ہے کہ لمحہ لمحہ آپکو پتہ ہو اب کتنے آؤٹ ہو چکے اور رن ریٹ کیا چل رہا ہے۔  ۳- روٹین سیٹ کریں۔  شروع میں سب کو لگا اچانک چھٹیاں آ گئی ہیں تو انجوائے کیا جائے۔ بچے بھی خوش تھے، آپکو بھی کچھ دن مزہ آ رہا تھا۔ اب تک یہ بات سب سمجھ چکے ہیں کہ یہ عید کی چھٹیاں نہیں ہیں۔ ایسے میں روٹین ضروری ہے۔ اپنے کام صبح ختم کریں۔ اسطرح سے ایک  sense of accomplishment آتی ہے اور ذہن پر ہر وقت کام کا بوجھ بھی سوار نہیں رہتا۔  ۴- ایزی ہو جائیں۔  ہر وقت صفائی کی فکر چھوڑ دیں۔ بچوں کو ٹینشن اور خود کو بھی۔ دن میں ایک بار کی صفائی کافی ہے ۔  باقی بعد میں۔

##############################
https://web.facebook.com/groups/2963990780318681/permalink/3043300349054390/
کچن کی الماریاں پھرول کے سب کچھ پکڑا دیں بچوں کو، اور پھر دیکھیں کمال 🙂

##############################
https://web.facebook.com/groups/2963990780318681/permalink/2964386800279079/
رات احمد اور مجھے سونے کے لئے گئے ابھی کچھ ہی دیر ہوئی تھی کہ باہر سے انکے بابا نے ویکیووم کلینر آن کر دی۔ "ایک منٹ ماما، میں آتا ہوں" کہہ کر احمد بیڈ سے اتر گئے۔ "بابا! ہم سونے لگے ہیں تو اسکی آواز سے disturbance ہو رہی ہے۔ آپ پلیز صبح کر لیں گے؟" "ٹھیک ہے۔" بابا نے جواب دیا۔ "تھینک یو بابا! آپ صبح کر لینا، اچھا؟۔" دوسری بار پیار سے حل پیش کرتے ہوئے اچھلتا کودتا واپس کمرے میں آ گیا۔ احمد کے ایک جملے نے میرے چہرے پر مسکراہٹ بکھیر دی تھی۔ شاید آپ کو محسوس نہ ہوا ہو لیکن مجھے بےحد خوشی اسلئے ہوئی کہ پہلے دن سے جو طریقہ میرا اسکے ساتھ رہا ہے، اسکا بڑا واضح نتیجہ ابھی سامنے آیا تھا۔ دوبارہ دیکھیں: "بابا! ہم سونے لگے ہیں تو مجھے اسکی آواز سے disturbance ہو رہی ہے۔ آپ پلیز صبح کر لیں گے؟" صرف اتنا بھی کہہ دیتا کہ بابا، اسکو بند کر دیں، شور آ رہا ہے تو بات مکمل ہو جاتی۔ یا ساتھ میں یہ بتانے سے بھی بات پوری ہو جاتی کہ اس شور سے ہمیں تنگی ہو رہی ہے۔ لیکن ما شاء اللہ! اپنی چھوٹی سی بات میں اس نے ایک کام سے منع کیا تو نہ صرف اسکی وجہ بھی بتائی، ساتھ اسکا متبادل بھی پیش کیا۔ شروع سے میری کوشش رہی ہے کہ اگر اسکو کسی بات سے منع کروں تو منع کرنے کی وجہ اسکو بتائی جائے اور پھر کوئی متبادل بھی دوں۔ ایک بار ڈیڑھ سالہ احمد کے ہاتھ سے کچھ لینا تھا اور میں اسکو سمجھا رہی تھی کہ آئیں، اس کو یہاں رکھ دیتے ہیں کیونکہ۔۔۔ اور پھر اس ننھے سے بچے کو وضاحت دے کر کہا کہ اس کے بجائےآپ یہ لے لیں۔ اسکے بابا کہنے لگے کہ ڈیڑھ سال کا بچہ ہے۔ چیز اس سے لے کر رکھ دو، اتنی لاجکس اس کو دینے کی کیا ضرورت ہے؟ نارملی ہم سب یہی کرتے ہیں۔ بچے کے ہاتھ سے کچھ لیا اور گُمممم، چڑیا لے گئی۔ جھوٹ بھی بولتے ہیں، اعتبار بھی کھو دیا کیونکہ دو تین بار دھوکے میں آنے کے بعد بچے کو بھی پتہ ہوتا ہے کہ چیز اماں نے یہیں کہیں رکھی ہے۔ بچے کو معلوم بھی نہ ہو پایا کہ اگر اسکے ہاتھ سے ایک چیز "چھین" لی گئی ہے تو آخر کیوں! اور پھر لے تو لیتے ہیں، اسکو کچھ اور نہیں پکڑاتے۔ وہ لپک کر کوئی اور چیز لگتا ہے اور ہم چڑ جاتے ہیں کہ ہر وہ چیز اسکے ہاتھ میں ہوتی ہے جس سے منع کرنا پڑے اور وہ بھی اسکے ہاتھ سے چھین کر گُمممم۔۔۔۔ ہمیں لگتا ہے کہ بچے چھوٹے ہیں، انہیں کیا پتہ؟ انہیں سب پتہ ہوتا ہے۔ وہ محسوس کرتے ہیں۔ وہ جذب کرتے ہیں۔ ہماری کہی بات، ہمارا طور طریقہ انکے لاشعور میں جگہ بنا رہا ہوتا ہے۔ یہی وجہ ہے کہ بچوں کے سامنے بہت محتاط ہونے کی ضرورت ہے۔ کوئی بات منع کرنی ہے تو اسکو بتائیں۔ اسکو سمجھائیں۔ کمیونیکیٹ کریں۔ تبادلہ خیال کریں۔ کہیں۔ سنیں۔ سمجھیں۔ سمجھائیں۔یہی ان شاء اللہ ایک بہتر رشتے کی بنیاد ہے! اللہ تعالی ہمیں اپنے بچوں کی بہترین تربیت کرنے والا بنائیں اور انہیں ہماری آنکھوں کی ٹھنڈک بنائیں۔ آمین

##############################
https://web.facebook.com/groups/2963990780318681/permalink/2992633490787743/
فیڈر کیسے چھڑوائیں بچے کی پہلی اہم غذا ماں کا دودھ ہے۔ تھکن سے چور ماں کو یہ قدرے آسان لگتا ہے کہ بچہ دودھ پیتے پیتے گود میں ہی سو جائے۔ لیکن ڈاکٹر اس سے منع کرتے ہیں۔ ایک تو یہ وجہ ہے کہ اس سے بچہ پہلے دن سے ہی دودھ اور نیند کو آپس میں لازم اور ملزوم کر لیتا ہے اور پھر دودھ کے بغیر سونا نہیں چاہتا۔ دوسری وجہ یہ کہ دودھ میں موجود قدرتی شوگر بچوں کے نازک مسوڑھوں کے لئے ٹھیک نہیں اور بڑے ہونے پر دانت میں کیڑا لگنے کا خدشہ ہوتا ہے۔ دودھ پیتے پیتے سونے دینے کے بجائے بچے کو نیند میں جانے سے پہلے ہی ہٹا لیجیے، ڈکار دلوائیے اور پھر سلا دیجیے۔ پہلے دن سے جو دودھ پیتے پیتے سونے کی عادت بچے کو پڑتی ہے، وہ اگلے چار سال تک جان نہیں چھوڑتی۔ ماں کا دودھ چھڑوانے پر بچے کو فیڈر دیا جاتا ہے۔ یا عین ممکن ہے کہ کسی طبی عذر یا ذاتی خواہش کی وجہ سے مائیں شروع سے فیڈر کا انتخاب کریں۔ جیسے جیسے بچے بڑے ہوتے ہیں ہر وقت فیڈر ساتھ لٹکائے لٹکائے پھرنا چاہتے ہیں۔ جتنی زیادہ دیر یہ عادت رہتی ہے ، اسی قدر احتجاج شدید ہوتا ہے اور فیڈر چھڑوانے میں اتنی ہی زیادہ تگ و دو کرنی پڑتی ہے۔ یہی وجہ ہے کہ اگر بچے کو شروع سے فیڈر دیا ہے تو بھی سال سوا سال کی عمر کے بعد فیڈر چھڑوا دیں۔ اور اگر بچہ ماں کے دودھ پر ہی اس عمر میں داخل ہو گیا ہے تو فیڈر متعارف ہی نہ کروائیں اور گلاس سے پینا سکھائیں۔ سٹرا کا استعمال بھی کیا جا سکتا ہے لیکن پلاسٹک کا سٹرا نہیں، سٹیل یا سیلیکون کا سٹرا ہو اور ساتھ اسکا برش بھی لیجیے۔ پلاسٹک کے رنگا رنگ خوبصورت تصویروں والے سِپ کپ بھی آتے ہیں۔ فرض کیجیے کہ بچہ پہلے سے ہی فیڈر کی عادت لے چکا ہے اور چھوڑنے پر راضی نہیں تو ایسے میں کیا کیا جائے۔ بچہ سال سے اوپر کا ہو جائے تو دن میں جتنی بار وہ فیڈر لیتا ہے، ایک بار کی فیڈر کم کر دیں اور دودھ کے بجائے پھل، دہی، دلیہ وغیرہ دیا جائے کہ اسکا پیٹ بھر جائے۔ پندرہ بیس دن کے بعد ایک اور وقت کا فیڈر بھی کم کر دیا جائے اور پندرہ بیس دن اس روٹین کو جاری رکھا جائے۔ ہوتے ہوتے اسکو بس ایک رات کے فیڈر تک پہنچ جانے دیں۔ دن کے اوقات میں بچے کو ساتھ لیجا کر یا پھر سرپرائز ایک "بِگ بوائے" کپ دلوائیں۔ اسکو بتائیں بھی کہ آپ تو ما شا اللہ بڑے ہو گئے ہیں، اب ہمیں فیڈر نہیں چاہیے اور کپ میں دودھ دیں۔ اب آئیں رات کے فیڈر کی طرف۔ اس میں دودھ کی مقدار ہر ہفتے کم کرتے جائیں۔ ہوتے ہوتے اس میں دودھ ختم ہو جائے گا۔ جب دودھ کم ہوتے ہوتے بوتل خالی رہ جائے تو بچے کیساتھ مل کر اسکو پھینک دیں۔ چڑیا لے گئی، جن بابا لے گیا والا کام نہ کریں پلیز۔ اسے بتائیں کہ اب آپ ماشا اللہ بڑے ہو گئے ہیں۔ اگر بچہ پھینکنے پر  راضی نہیں تو فیڈر کے نپل کو اوپر سے کاٹ دیں تا کہ بچہ اسکو پیسیفائر یا چُوسنی کے طور پر استعمال نہ کر سکے۔  رات کے دوران اگر دودھ مانگے تو بھی تھپک کر سلا دیں۔ چند دن میں سیکھ جائے گا کہ رات کے دوران یہ لاڈ نہیں ہوا کرے گا۔ یاد رہے کہ بچہ اس وقت بھوک کی وجہ سے دودھ نہیں مانگتا، وہ کمفرٹ کی خاطر دودھ کے لئے کہتا ہے۔ اسے کوئی بھالو پکڑ کر سونے کی عادت دیں تا کہ وہ کمفرٹ اس بھالو سے لے لے یا اپنے ساتھ لگا لیں۔   اس سارے پراسیس میں دو باتوں کا خیال بہت ضروری ہے۔ بچہ جو پورا دن اور پھر رات سونے سے پہلے فیڈر کو بھوک سے زیادہ اپنے سکون کی خاطر استعمال کرتا تھا، اسکے سکون کی ایک چیز آپ اس سے دور کر رہے ہیں۔ وہ تھوڑا اداس ہو گا۔ اسکی جپھیوں کی ڈوز زیادہ کر دیں۔ وہ چڑچڑا ہو تو پیار کر کے بہلائیں۔ اسکی مشکل سمجھنے کی کوشش کریں۔ دوسری جو بات بہت ضروری ہے وہ یہ کہ ایک بار جب فیڈر ختم کر دیا جو بھی دو تین ماہ لگے، آپ نے دوبارہ نہیں دینا چاہے بچہ کتنا ہی رولا ڈالے۔ بچے کو پتہ ہو کہ "نہیں" کا مطلب "نہیں" ہے اور میں رو دھو کر بات نہیں منوا سکتا۔ ایک بار کی مشکل آپکو بھی اٹھانی ہے اور بچے کو بھی، لیکن اس مرحلے سے جتنی جلدی نمٹ لیں، بہتر ہے۔

##############################
https://web.facebook.com/groups/2963990780318681/permalink/2983725261678566/
سِبلنگ رائیولری، یعنی بہن بھائیوں کی آپسی دُشمنی، ایک ایسا ٹاپک ہے جس پر میں کبھی کچھ لکھ نہیں پائی۔ اسکی بنیادی وجہ یہ ہے کہ ایک چیز کی تھیوری پڑھنا اور بات ہے اور اسکو پریکٹیکلی کرنا اور بات۔ ہاں یہ ہے کہ احمد جب تین سے چھ سال کے تھے، میں نے گھر میں ڈے کیئر کھولا جس میں ایک بچہ احمد کا ہم عمر اور دو بچے ایک سال اور دو سال کی عمر کے تھے۔ ڈے کیئر کھولنے کا مقصد یہی تھا کہ بچہ سوشل سکِلز سیکھ سکے، اپنا حق لینا بھی سیکھے اور دوسرے کا حق دینا بھی۔ اسے باری لینے کا پتہ ہو، اسے پتہ ہو کہ اپنے کھلونے، اپنا کمرہ، حتی کہ اپنی ماں کو شیئر کیسے کیا جاتا ہے۔ یہ کہانی اسلئے سنائی کہ گو احمد کو سِبلنگ رائیولری سے بالواسطہ پالا نہیں پڑا لیکن ایسا نہیں کہ ہم اس سے بالکل نابلد ہیں کہ سِبلنگ رائیولری کو کیسے ہینڈل کیا جائے۔ اب آگے بڑھتے ہیں 🙂  کہنے کو تو ایک چھٹانک بھر کا بچہ گھر میں آتا ہے لیکن اسکے بڑے بہن بھائی کی زندگی اس سے شدید متاثر ہو جاتی ہے۔ ننھا سا بچہ اوسط آٹھ سے بارہ دفعہ تک دن میں دودھ لیتا ہے اور ہر بار دودھ پلانے میں دس منٹ سے لیکر چالیس منٹ تک لگ جاتے ہیں۔ چار چھ بار ڈائپر چینچ، مالش، نہلانا اور بہلانا اضافی! ایسے میں بڑا بہن بھائی فطری طور پر جیلس ہونے لگتا ہے کہ کل تک اماں کی گود میں میں گھس کے بیٹھ جاتا تھا۔ اب ماں کی مصروفیت ختم ہو کے نہیں دیتی اور ہر وقت یہ بچہ ماں کی گود میں گھسا رہتا ہے۔ اسکی پھینٹی لگانی چاہیے، دانت کاٹنے چاہییں، بیڈ سے گرانے کی کوشش کرنی چاہیے۔ آرٹیکل میں ہم چھوٹے بچوں کی بات کر رہے ہیں۔ دو سال کے بچے جو بڑے بہن بھائی بن بیٹھے 🙂  پہلے سے ذہن سازی کریں۔ چھوٹا بہن بھائی دنیا میں آنے سے پہلے بچے کو تھوڑا سا بتاتے جائیے کہ ہاتھ اللہ نے اپنے کام کرنے کے لئے دئے ہیں اور دوسروں کی مدد کرنے کے لئے۔ تا کہ جب وہ بے بی کو سختی سے ہاتھ لگائے، اسکو یاد دہانی کروائی جائے کہ ہاتھ کس لئے ہوتے ہیں۔ دوسری چیز یہ کہ ممکن ہو تو کوئی چوزہ، بلی کا بچہ، کوئی پالتو جانور ہو تا کہ بچہ نرمی سے پیار کرنے کا طریقہ سیکھ سکے۔  کتابیں اور کہانیوں کی مدد سے بڑے بھائی کا کردار سمجھائیں۔ چھوٹے چھوٹے کاموں ںیں شامل رکھیں۔ بے بی آنے کے بعد بے بی کے چھوٹے چھوٹے کام کہ ڈایپر لا دیں، کمر تھپتھپانے میں مدد کریں، مالش میں نرمی سے ہاتھ لگا کر مدد کریں، نہلانے میں اسکے پاؤں، اسکا پیٹ آپ نرمی سے ملیں۔۔۔ یوں بچے کو یہ لگے گا کہ وہ بڑا اور سیانا ہے، اور الگ نہیں ہو کر رہ گیا۔ بچے کو بڑا ایکٹ ضرور کرنے دیں لیکن خود کو یاد کرواتے رہیں کہ پانچ چھ سال تک بھی وہ بچہ چھوٹا ہی ہوتا ہے، اسکی حق تلفی نہ ہو، اور لمحہ لمحہ اسے یاد نہ کروایا جائے کہ "آپ تو بڑے ہو"۔ یہ بات اسکے لئے طعنہ نہ بنائیے۔  دودھ پلاتے وقت بچے کو کہانیاں بھی سنائی جا سکتی ہیں۔  بچے کو ایمپتھی سکھائیں۔  اسکا سب سے پہلا طریقہ تو یہ ہے کہ آپ رول ماڈل بنیں۔ بچے کو چوٹ لگے تو خیر ہے، کوئی بار نہیں۔۔ والا رویہ درست نہیں۔ اسکو پیار کریں، بتائیں کہ مجھے پتہ ہے آپکو درد ہے، آپ اداس ہیں۔ آئیں اس پر سنی پلاسٹ لگا دیتے ہیں۔ یوں بچہ سیکھتا ہے کہ دوسرا بچہ بھی جب رویے تو "خیر ہے، کوئی بات نہیں" نہیں ہوتی بلکہ وہ اداس ہوتا ہے اسلئے روتا ہے اور ایسے میں اسے پیار کیا جائے تو اسے اچھا لگے گا، جیسے مجھے لگتا ہے۔  چھوٹے بچوں کو چار ایمشنز سکھائیں۔  خوشی۔ اداسی۔ غصہ۔ ڈر چہرے کے ایکسپریشنز کیساتھ بچے کو یہ فیلنگز سکھائیں۔ بچہ اداس ہو تو پوچھیے کہ آپ اداس ہیں کہ بابا آپکو ساتھ لیکر نہیں گئے؟ آپ خوش ہیں کہ نانو آپکے لئے کھلونہ لائی ہیں؟ جہاز کی آواز سے ڈر گئے تھے آپ؟ ھانیہ آپ سے جب گڑیا لے رہی تھی، آپکو غصہ آ رہا تھا؟ بچے کے جذبات کو الفاظ دیجیے تا کہ وہ جان سکے کہ جو وہ محسوس کرتا ہے اسکو کیا کہتے ہیں۔ کارٹون دیکھتے، کتاب پڑھتے ہوئے بھی بات کیجیے کہ وہ کریکٹر اداس ہے۔۔۔ اب جب بچہ چھوٹے بہن بھائی کو مارے تو آپ اداس چہرہ بنا کر اسے بتائیے کہ بے بی اس طرح اداس ہو جاتا ہے۔ جب بھی منع کریں تو وجہ بتائیں اور متبادل دیں۔ آپ اسے سکھائیں کہ نرمی سے ہاتھ لگائیے، دیکھیے ایسے۔ بجائے کہ چھوٹے بچے کو بچا بچا کر رکھیں، بڑے کو بتائیں کہ نرم ہاتھ لگانے کا طریقہ کیا ہے۔  شیطان اور فرشتوں سے متعارف کروایئں جی، دو سال تک کے بچے کو ہی بتائیں کہ شیطان بیڈ بوائے ہے، غلط کاموں کا مشورہ دیتا ہے اور ہمیں اسے نہیں سننا ہوتا۔ اور یہ کہ ہر اچھا برا عمل فرشتے لکھ رہے ہوتے ہیں۔ بےبی کو تنگ کرنے پر یہ چیز سامنے رکھی جا سکتی ہے کہ شیطان ہمیں ایسے کاموں کا کہتا ہے لیکن ہم نے سننا نہیں ہوتا۔ بچے کو گِلٹ دیں۔ اسکو یہ احساس دلایا جائے کہ جب آپ بےبی کو مارتے ہیں، یا سخت ہاتھ لگاتے ہیں تو یہ غلط طریقہ ہے۔ اسکو کہیں کہ چھوٹا بہت ہرٹ ہوتا ہے یوں۔ سیڈ فیس بنائیں۔ جب کبھی بڑا بہن بھائی اچھا بنے اسکے اس عمل کی تعریف کریں۔ یاد رہے، تعریف "عمل" کی کریں اور یوں نہ کہیں کہ آپ تو دنیا کے سب سے اچھے بِگ برادر ہیں۔ کبھی بھی ذات پر بات نہ کی جائے، ہمیشہ بچے کے عمل پر فوکس کریں۔ بچے کو گِلٹ دیجئے لیکن سوری کہنے پر مجبور بالکل نہیں کرنا چاہیے۔ فی الحال دل میں سوری “محسوس” کرنا ضروری ہے۔ ڈر کے مارے زبان سے بولے لیکن دل میں شرمندہ نہ ہو بالکل بے فائدہ ہے۔ بچہ گِلٹ محسوس کرے، نظریں چرائے تو فورا یہ گِلٹ فیلنگ ختم نہ کریں کہ اچھا چلو، کوئی بات نہیں، آئیندہ خیال رکھنا۔ کچھ دیر اسے شرمندہ رہنے دیں۔ گِلٹ اتنا زیادہ بھی نہ دیں کہ دو گھنٹے بعد بھی اس بات کا حوالہ دیا جا رہا ہو۔ نہ ہر آئے گئے کے سامنے بچے کو شرمندہ کریں۔ نتائج بھگتنے دئے جائیں۔ سب سے پہلا نتیجہ تو یہ کہ بڑے بہن بھائی سے کچھ کہنے کے بجائے چھوٹے کو پیار کریں۔ بڑے کو وہیں سمجھ آ جائے گی کہ یہ ٹھیک نہیں ہوتا کہ جب میں اسکو نوچتا ہوں، ماں اسے پیار کرتی ہے۔ دوسرا یہ کہ اگر کوئی کھلونہ چھین رہا ہے تو وہ کھلونہ اگلے تین گھنٹے کے لئے بَین کر دیا جائے۔ گھر کا کوئی بھی فرد لے سکتا ہے لیکن چھیننے والے بچے کو اجازت نہیں۔  مجھے احساس ہے کہ انسان کا بچہ پالنا ایک مشکل کام ہے۔ ماں خود تھکن سے دوچار ہوتی ہے۔ ایسے میں رات بھر ایک کیساتھ ڈیوٹی دینا اور دن بھر بڑے بچوں کیساتھ کھپنا آسان نہیں۔ ایسے میں   خود کو کندھے پر شاباشی کی تھپکی دیجیے اور دعا کا دامن تھامے رہیے۔ اللہ آپکے تمام معاملات احسن طور پر انجام پہنچائے۔

##############################
https://web.facebook.com/groups/2963990780318681/permalink/2963995910318168/
السلام علیکم احباب گرامی محبتوں کے سفر میں ایک قدم اور سہی!    اس گروپ میں ہم گاہے بگاہے  پیرینٹنگ کے حوالے سے بات کیا کریں گے۔  کچھ چیلنجز، کچھ مشکلات، انکا حل۔  Let’s empower each other.  نیّر تاباں

##############################
https://web.facebook.com/groups/2963990780318681/permalink/3037281819656243/
Today’s presentation about Covid-19:   - What is Corona Virus? - Why is it called Covid-19? - How does it work? - What is immune system and what can we do to make it strong? - How can we prevent CoViD from spreading? - Duas to beat the virus and the depression.

##############################
https://web.facebook.com/groups/2963990780318681/permalink/3017002395017519/
بچوں کے لئے کام:رمضان المبارک شروع ہونے میں ایک ماہ باقی ہے تو روز کے تین نام اللہ کے لکھیں، سجائیں، سیکھیں، سمجھیں، یاد کریں۔قرآن کے روز کے سبق کا ترجمہ پڑھ لیں، مختصر سی تفسیر بھی۔ اپنی زبان میں بچوں کو سمجھائیں۔ تقی عثمانی صاحب کا آسان اردو ترجمہ اور readwithmeaning.wordpress.com میری پسندیدہ ہیں۔ اردو میں پڑھنے سے بچے کی اردو بھی ساتھ ساتھ بہتر ہو گی، اور نئے لطیفے بھی سننے کو ملیں گے، جیسے احمد سے پوچھا مشرکین مکہ مسلمانوں کیساتھ کیا کرتے تھے کہ انہیں ہجرت کرنا پڑی؟ جواب آیا: علم کرتے تھے۔ 📷:) ظلم کرتے تھے، احمد۔ علم کا مطلب ہے نالج۔حفاظت کی دعائیں یاد کرنے کا سنہری موقع ہے۔ سب کے لئے بالعموم اور بزرگوں کے لئے بالخصوص دعا کروائیں۔ایک صفحہ رائٹنگ کا اپنی پسند کے ٹاپک پر لکھ لیں، یا آپ مشورہ دے دیں۔ آج احمد بہت زیادہ اداس تھے کہ دوست احباب سے مل نہیں سکتا، یہ جینا بھی کوئی جینا ہے 📷:) تو اسی نسبت سے کہا کہ کورونا وائرس کے فوائد لکھیے۔ سوائے سکول سے چھٹی کے کوئی فائدہ بچے کے ذہن میں نہ آیا۔ سیر حاصل گفتگو ہوئی۔ پھر ایک صفحہ لکھا گیا جس پر فائدے تھے۔بچے پریشان ہیں۔ انہیں اور پریشان نہ کریں۔ کل سورة المومنون شروع کی تو پواینٹس بنا لئے تھے ابتدائی دس آیات کے، جن میں مومن سے کیا مطلوب ہے وہ لکھا تھا۔ اچھا رہا، اگر آپ کرنا چاہیں۔Sudoko, word match کا ایک ایک صفحہ۔ بچے کے ذہن کی ایکسرسایز کے لئے۔کتابیں پڑھیں۔سائینسی ویب سائٹس: Awmsum, Turtle diaryسائنس، ماحول پر ڈاکومینٹریز۔ plastic ocean ضرور دیکھیں۔ڈرائنگ کرنا چاہیں تو art hub جیسی سائٹس۔شطرنج کھیلنے کے لیے chess.com پر ہر سکِل لیول کے حساب سے بچے کھیل سکتے ہیں۔ سامنے کھیلنے والے اصلی لوگ ہیں تو بچوں کے آس پاس رہیے اور پرائیویٹ میسجنگ کی اجازت نہ ہو۔چھت پر، یا گیراج میں یا اگر اجازت ہے تو باہر جا کر سایکلنگ، فٹبال جیسی ایکٹیویٹی ہو جائے تا کہ جسمانی ورزش بھی ہو۔ ابھی تک ہمیں اجازت ہے تو ہم نکل رہے ہیں روز کا ڈیڑھ گھنٹہ۔ سوشل ڈسٹینسنگ کا خیال رکھ رہے ہیں۔ دو میٹر دور سے ہیلو ہائے۔ لوگوں کے پالتوؤں کو جپھیاں ڈالنے سے منع کیا ہے۔ اور گھر آ کے شاور۔ اگر باہر نکلنے کی اجازت نہیں تو kids workout/fitness videos لگا کر ذرا اچھلنے کودنے دیں۔گھر کے کاموں میں ساتھ لگائیں۔ یہ کونسا لاڈ ہے کہ بچوں کو یہ احساس تک نہ رہے کہ وہ چیزیں بکھیر رہے ہیں اور ماں سمیٹے جا رہی ہے۔ بچے خود کریں اپنے کام، بلکہ آپکے بھی ساتھ کریں۔بچوں کے سکول سے ہوم بیسڈ لرننگ کے لئے یہ ویب سائٹ آئی ہے اگر کوئی استفادہ کرنا چاہے:learningathome.nlesd.caمل کر ارطغرل دیکھیں۔ بچے بعد میں کارڈ بورڈ سے تلواریں اور ڈھالیں بناتے رہیں۔ پھر ان تلواروں سے پریکٹس بھی کریں۔ چہرے کو ٹارگٹ نہ کیا جائے۔ شکریہ کے لئے ہاتھ سینے پر رکھ کر اچانک ائی وللہ کہہ کر بچوں کو سرپرائز کریں۔آئینے پر، دروازے کے پیچھے، کپڑوں کی الماری میں، کہانی کی کتاب میں، پھلوں کی ٹوکری میں۔۔۔ کبھی کہاں کبھی کہاں لو یو کے نوٹس بھی رکھتے رہیں۔ بچوں کیساتھ مل کر ہسپتال میں مریضوں کے لئے یا چاہیں تو ڈاکٹرز کے لئے کارڈز بنائیں۔ ہمسایوں کے لئے بھی کارڈز بنا کر انکے دروازے سے اندر کر دیں کہ کسی چیز کی ضرورت ہو تو بلا جھجک کہیں۔بنیادی طور پر بس اتنا کہ ذہنی، کچھ جسمانی، کچھ روحانی ملا جلا سا سب کچھ مل جائے لیکن بچوں کو لمحہ لمحہ ڈائریکٹ نہ کریں۔ انہیں سکھ کا سانس لینے دیں۔ خود بھی لیں۔ یونہی بہت سٹریس ہے۔ بچوں کی پڑھائی ایک اضافی سٹریس نہ بننے پائے۔ اللہ کی امان میں رہیں آپ سب اور آپکے پیارے۔ آمین

##############################
https://web.facebook.com/groups/2963990780318681/permalink/2979668135417612/
چھوٹے چھوٹے بچے ضد کرتے ہیں، اور مان کر ہی نہیں دیتے۔ منع کر دو تو آسمان سر پر اٹھا لیتے ہیں اور تب تک چپ نہیں ہوتے جب تک بات مان نہ لی جائے۔  ہوتا کچھ یوں ہے کہ پہلے پہل ہم بچے کی ہر بات ماننے لگ جاتے ہیں۔ یا تو ہم نے سنا ہوتا ہے کہ بچوں کو "نو" کہنا انکی سیلف اسٹیم کے لیے اچھا نہیں، یا ہمیں پرفیکٹ پیرنٹ بننے کا شوق ہوتا ہے اور اس لئے بچوں کی باتیں مانتے چلے جاتے ہیں۔ کبھی یوں بھی ہوتا ہے کہ والدین کا اپنا بچپن قدرے غربت میں گزرا ہوتا ہے تو کہیں نہ کہیں لاشعور میں یہ خیال ہوتا ہے کہ میرا بچہ فلاں فلاں چیز کے لئے نہ ترسے۔ اس چکر میں ہر بار باہر جائیں تو بچے کو کچھ نہ کچھ ضرور دلواتے ہیں کہ خالی ہاتھ گھر نہ لوٹے۔ پھر ایک وجہ یہ ہوتی ہے کہ پہلے کسی کام سے منع کرتے ہیں، پھر بچے کے بلیک میل کرنے پر ہتھیار ڈال دیتے ہیں۔ "فلاں کی ماما بہت اچھی ہیں۔ فلاں کو تو روز دو گھنٹے سکرین کی اجازت ہے۔ آپ چھوٹے بھائی سے زیادہ پیار کرتی ہیں، اسکی تو ہر بات مانتی ہیں۔۔۔ جیسے ڈائیلاگ بول کر یا پھر پلیز ماما، پلیز پلیز، اس بار اجازت دیں دیں، اگلی بار،۔۔۔ کا لارا لگا کر بات منوائی جاتی ہے۔ یہ سب کچھ مل ملا کر بچے میں یہ عادت ڈالنے کا باعث بنتا ہے کہ جو میں کہوں، وہ فوری مانا جانا چاہیے۔ نہ مانا جائے تو کھپ ڈال دو اور تب تک ڈالو جب تک بات مان نہ لی جائے :)  چونکہ ہر وقت ہر بات نہیں مانی جا سکتی، تو اب والدین کو مسئلہ پڑنا شروع ہوتا ہے۔ پھر چار پانچ سال کے بچے کو ایک لمبا لیکچر دیا جاتا ہے ہر بار جب وہ ضد کرے۔ پچھلی بار بھی یہ ہوا تھا، تب بھی کہا تھا، ہر بار یہ کرتے ہو، گندی عادتیں ہیں۔۔۔۔۔ وغیرہ وغیرہ۔ پہلے دس سیکنڈ کے بعد بچے کو کچھ پتہ نہیں کہ اماں کیا کہہ رہی ہیں لیکن ہمیں لیکچر مکمل کرنا ہی ہوتا ہے۔ یا یہ کہ بچے پر چیخا چلایا جاتا ہے۔ ہوتے ہوتے بچے کی عادت ہی یہ بن جاتی ہے کہ اس پر چلایا جائے اور وہ بات سنے (یا ایک وقت کے بعد شاید اس سے بھی انکاری ہو جائے)۔ دیکھیے، جب کھانسی ہو تو کھانسی کا علاج کیا جاتا ہے  نہ کہ سرجری کر دی جائے۔ جتنی بیماری ہو، اتنا علاج کیا جائے۔ بچے کی چھوٹی سی غلطی پر بھی اونچا چیخنا چلانا، چھوٹے چھوٹے بچوں کی پھینٹی لگا دینا، اور معمول ہی بنا لینا انتہائی نامناسب رویہ ہے۔  پھر بچوں کی ضد کی عادت ختم کرنے کے لئے والدین کیا کریں؟ ۔ گِلٹ کی وجہ سے بچوں کی باتیں ماننے والا رویہ چھوڑ دیں۔ بچے کو ڈھیروں ڈھیر چیزیں دلوانے سے بہتر ہے کہ انہیں شکر گزاری سکھائی جائے۔  ۔ بچوں کا attention span کم ہوتا ہے اسلئے مختصر ترین الفاظ میں مدعا بیان کریں۔  ۔ جب کسی کام سے منع کر دیا تو پھر اس پر پکے رہیں اور بچے کی بلیک میلنگ میں نہ آئیں۔ ایسا مستقل بنیادوں پر ہو۔ جب وہ روتا ہے اور آپ "اچھا بھئی، لو! دماغ نہ کھاؤ" قسم کے جملے بول کر بچے کی ضد مان لیتے ہیں، اسکو پتہ چل جاتا ہے کہ رونے سے میرا کام بن جاتا ہے۔ اگلی بار بھی وہ یہی کرے گا۔ زیادہ دیر روئے گا، زیادہ اونچا روئے گا۔ ۔ سمجھنے سمجھانے کے اس سارے قصے میں بچے کیساتھ ایمپتھی سے ہی پیش آئیں۔ "مجھے پتہ ہے، آپکا دل ہے کہ فون دوں۔۔ میں احساس کر سکتی ہوں کہ آپکا دل کرتا ہے جب باہر جائیں ضرور کچھ نہ کچھ لیں، لیکن۔۔۔۔ " اور اسکے بعد اپنی بات مختصرا بیان کریں۔ بچے کو یہ احساس رہنا چاہیے کہ اسکے ساتھ ظلم نہیں ہو رہا۔  ۔ کبھی بھی اسکے غلط رویے پر انعام نہ دیں۔ اسکے رونے دھونے کے بعد فون پکڑا دینا، آپ کو سہیلی سے بات نہیں کرنے دے رہا تو جب وہ دوپٹہ کھینچے، اسے جیب سے ایک سمارٹیز نکال کر پکڑا دینا، دن بھر ضد نہیں مانی گئی اور بچہ بہت رویا تو چلو آؤ، آیس کریم کھانے چلتے ہیں۔۔۔ بچہ سیکھ جاتا ہے کہ اسکے غلط عمل پر اسکو انعام دیا جاتا ہے اور اسی انعام کی خاطر وہ اپنا عمل جاری رکھے گا۔ ۔ جھوٹے وعدے نہ کریں کہ اچھا کل جا کے لے لیں گے۔ یا ابھی آپ بات نہیں سن رہے، میں آپکو گھر اکیلا چھوڑ کر چلی جاؤں گی، آئیدہ کبھی ساتھ نہیں لے کر جاؤں گی، فون توڑ دوں گی وغیرہ جیسے جملے مبنی بر جھوٹ ہیں، مکمل اجتناب کریں۔ بچے کیساتھ سچ بولیں۔ اسے بتائیں کہ فون آپکو نہیں مل سکتا، اسکے بجائے آئیں ہم بک پڑھ لیں، یا یہ کرافٹ کر لیں، یا بچے کو گھر کے کاموں میں ساتھ لگا لیں۔ اگر وہ بات نہیں مانتا تو نتائج کی ذمہ داری اس پر ہے۔ روتا ہے تو رونے دیں۔ جلد ہی وہ سیکھ جائے گا کہ رونے کا فائدہ نہیں ہوتا۔  اور ایک اہم بات تو بتائی ہی نہیں۔ بچے ہماری بات اسلئے بھی نہیں سنتے کہ ہم انکی بات نہیں سنتے۔ ذرا نوٹ کریں کہ دن میں کتنی بار بچے سے باقاعدہ آئی کانٹیکٹ کر کے اسکی بات سنتے ہیں؟ مجھے نہ بتائیے، لیکن خود ذرا نوٹ کریں۔ ہم چاہتے ہیں بچے ہمیں سنیں تو سب سے پہلا اور اہم کام یہ ہے کہ آپ انہیں سنیں۔

##############################
https://web.facebook.com/groups/2963990780318681/permalink/2993729064011519/
کرونا وائرس کو بھگانے کے لئے ہائیجین کا خیال رکھنا ضروری ہے۔ بچے خوب اچھی طرح ہاتھ دھوئیں۔

##############################
https://web.facebook.com/groups/2963990780318681/permalink/2999205460130546/
السلام علیکم مہینے کے آخری ویک اینڈ پر ایک سپیشل پوسٹ لگا کر آپکے پیرینٹنگ سے متعلق سوال لیا کریں گے ان شااللہ۔ جا بجا بکھرے ہوئے سوالوں کو ایڈریس کرنا مشکل ہو جاتا ہے، بالخصوص اگر انکا پوسٹ سے کوئی تعلق نہ ہو۔   ایک جگہ موجود ہوں گے تو کوئی سے دو سوالوں پر تفصیلی تحریر لکھیں گے ان شا اللہ۔ باقی سوال بھی مختصرا جواب دینے کی کوشش ہو گی۔   یہ صرف “مدرنگ” گروپ نہیں۔ یہ والدین کے لئے ہے، اماں اور ابا۔ بلکہ برادران کی دلچسپی دیکھ کر بہت خوشی ہوتی ہے۔  نہ صرف والدین، بلکہ ہر ذی شعور اس گروپ میں ویلکم ہے جسے لگتا ہے کہ کبھی تو پیرنٹ بننا ہے ان شا اللہ! ہیپی پیرنٹنگ!  ❤️ آج کا ریمائنڈر: نو منٹ!  تین منٹ جاگتے ساتھ، تین سونے سے پہلے، اور تین سکول سے آتے ہیں۔۔ یہ نو منٹ بچوں کے لئے بہت پیار بھرے اور سپیشل بنائیں۔ جاگتے ساتھ کسی بات پر غصہ ہو جانا یا کمبل کھینچ کر اٹھانا، سونے سے فورا پہلے کسی بات سے ڈانٹ پلانا اور بچے کا اداس سونا یا سکول سے واپسی پر انہیں ہر کام چھوڑ کر نہ ملنا اور کاموں میں مصروف رہنا۔۔۔ آجکے بعد نہیں، ان شا اللہ! ❤️

##############################
https://web.facebook.com/groups/2963990780318681/permalink/2966941343356958/
دو چیزیں بچوں کی تربیت کے حوالے سے اہم ترین ہیں۔  پہلے نمبر پر تو یہ کہ بچوں کی تربیت سے پہلے خود اپنی تربیت کریں۔  آپ چیخ کر بچے کو کہیں، آرام سے بولا کرو۔ ایک تھپڑ لگا کر کہیں کہ کسی کو مارتے نہین ہیں۔  جھوٹ بولنے سے بچنے کے لئے کہیں کہ جو جھوٹ بولتا ئے اسکی زبان کالی ہو جاتی ہے۔  فون کی سکرین سے لمحے بھر کو نظریں اٹھا کر اسکو کہیں کہ سارا دن ٹی وی کے سامنے مت بیٹھا کرین۔  بچہ آپکی بات کیونکر ماننا چاہے گا؟ کس دلیل کی بنیاد پر؟  آپ جیسا بچے کو دیکھنا چاہتے ہیں، ویسے خود بننے کی کوشش کریں۔  دوسری بات، جو دراصل پہلی بات ہے۔ پرفیکشن کا بھوت سر سے اتار دیں۔ کوئی پیرنٹ پرفیکٹ نہیں ہے، نہ آپ ہو سکتے ہیں۔ یہ ایک راستہ ہے، منزل نہیں۔ ہم صرف کوشش کے مکلف ہیں۔ بار بار بھولتے ہین، بار بار خود کو آئندہ کے لئے خود کو یاددہانی کرواتے ہیں۔ آپ پرفیکشن کا بوجھ خود پر طاری کریں گے، ظاہر ہے بچہ اس پر پوا نہیں اتر پائے گا۔ آپ کو بچے پر بھی غصہ، اپنی ناکامی کا بھی احساس، بچے کی مزید سختی۔ ایزی ہو جائیں! کوشش کریں لیکن بچے کو بھی سانس لینے کی سپیس دیں، اور خود کو بھی۔  نیّر تاباں

##############################
https://web.facebook.com/groups/2963990780318681/permalink/2964114183639674/
Parenthood is one of the most challenging and the most rewarding jobs ever. Together, we can make a difference inshaaAllah. Let’s raise happy children! ❤️ Happy, strong, creative children!

##############################
https://web.facebook.com/groups/2963990780318681/permalink/2964061740311585/
I’m a random girl who’s obsessed about healthy relationships, green environment, and organic lifestyle.  And I’m a mother! Parenthood is the most challenging and the most rewarding job. Together, we can make a difference inshaaAllah. Let’s raise happy children! ❤️

##############################
https://web.facebook.com/groups/2963990780318681/permalink/2963992273651865/
I’m a random girl who’s obsessed about healthy relationships, green environment, and organic lifestyle.

##############################
https://web.facebook.com/groups/2963990780318681/permalink/3051226324928459/
وبا کے دنوں میں پیرنٹنگ پارٹ ٹو پہلے حصے میں ہم نے سیلف کیئر کی بات کی تھی۔ وہی تمام اصول اب اپنی ذات سے آگے اپنے بچوں تک پہنچانے ہیں۔ بالکل جیسے جہاز کے سفر میں عملہ آپکو کہتا ہے کہ ایمرجینسی کی صورت میں آکسیجن ماسک پہلے خود لگا لیجیے اور اسکے بعد بچوں کی مدد کیجئے۔ ۱۔ بچوں کی فیلنگز کو ولیڈیٹ کریں، ایکنالج کریں۔ گو آپ پریشان ہیں اور بچے بھی لیکن دونوں کی پریشانیوں کا محور کچھ اور ہے۔ آپ وبا کی تباہ کاریاں سن سن کر ہول رہی ہیں اور بچے کو لگ رہا ہے کہ اس سال اسکی سالگرہ نہیں منائی جا سکے گی، یا وہ دوستوں کے گھر نہیں جا سکتا، یا گھر کا کھانا کھا کھا کے تنگ آ چکا ہے۔ اب فوری طور پر تو یہی دل کرتا ہے کہ کہا جائے یہاں لوگوں کو اپنی زندگی کے لالے پڑے ہیں اور آپکو سالگرہ کی فکر ہے؟ یا شکر کرو کھانا مل رہا ہے، لوگوں کی نوکریاں جا رہی ہیں، اس قدر پریشان حال ہیں وغیرہ وغیرہ۔ گہری سانس لیجیے اور بچے کی فیلنگز کو ایکنالج کیجیے۔ ہاں بیٹا، ہے تو ایسا ہی۔ مجھے احساس ہے کہ آپکا دل ہے کسی کے گھر جائیں، کسی سے ملیں، باہر کھانا کھائیں، وغیرہ۔ واقعی میں بھی آپکی جگہ ہوتی تو میرا بھی یہی دل کرتا۔ باقی کا لیکچر کسی اور وقت کے لئے اٹھا رکھیے۔ ۲۔ عمر کی مناسبت سے بچوں سے معلومات شئیر کی جائیں۔ آپ خود بھی لمحہ بہ لمحہ خبریں دیکھنے سننے سے پرہیز کریں اور بچوں کو بھی خوفزدہ نہ کریں۔ لیکن اسکا یہ مطلب نہیں کہ انہیں مکمل طور پر اندھیرے میں رکھیں۔ انہیں یقینا اب تک کافی چیزیں پتہ ہوں گی، نہیں تو عمر کی مناسبت سے بتائیے۔ بتائیے کہ لوگوں کی جابز جا رہی ہیں، معاشی بدحالی ہے، روز کمائی والے بہت پریشان ہیں تو آئیے انکی مدد کا سامان کرتے ہیں۔ یا اگر خود بھی معاشی مسائل کا سامنا ہو رہا ہے تو بچے کی عمر کی مناسبت سے اس سے بات شیئر کی جائے۔یہ چیز بچوں کو جذباتی طور پر مضبوط کرتی ہے۔ معلومات بنیادی اور حقیقق پر مبنی کھری ہوں، غیر ضروری تفاصیل سے پرہیز کیا جائے، اور ڈرانے والا انداز نہ ہو، نارمل طریقے سے بات بتائی جائے۔  ۳۔ جو چیزیں انسان کے کنٹرول میں ان پر گفتفو کیجیے۔ اس سے بچوں کو اپماورمینٹ محسوس ہوتی ہے؛ خود کو بھی 📷:)  بتائیے یہ ایک مشکل وقت ہے، اسکی کچھ چیزیں تو ہمارے کنٹرول سے باہر ہیں، لیکن بہت سی چیزیں ہم کنٹرول کر سکتے ہیں اسلئے فکرمند نہ ہوں۔ ہم فاصلہ برقرار رکھ سکتے ہیں، صفائی کا خیال رکھ سکتے ہیں، ہم پارٹی پر نہیں جا سکتے لیکن واک کرنے جا سکتے ہیں۔ ہم گھر پر مزہ کرنے کی کوشش کر سکتے ہیں۔ ہم مل نہیں سکتے لیکن ویڈیو کال کر سکتے ہین۔ شہر میں موجود دوست، رشتہ داروں کے گھر کوئی کارڈ، خط ڈال کر آ سکتے ہیں، انکے گھر کے باہر کوئی پتھر پینٹ کر کے چھپا سکتے ہیں۔ کوئی نئی ہابی یا سکِل سیکھ سکتے ہیں۔ یاد رکھیے انسان جب بھی کچھ نیا سیکھتا ہے، اسے ایک sense of achievement ملتی ہے۔ بچوں کو اس سے محروم نہ کریں۔ انہیں کچھ نیا سیکھنے پر آمادہ کریں، انکریج کریں۔ اور پھر ہم دعا بھی تو کر سکتے ہیں۔  ۴۔ روٹین بنائیے۔  اپنی بھی اور بچوں کی بھی۔ کوئی ٹائم ہو کہ اس وقت سو جانا ہے اور کوئی وقت ہو کہ اب سب اٹھ جائیں۔ ہر ایک کا الگ اوقات میں جاگنا، الگ کھانا پینا۔۔۔ گھر کو گھر سمجھا جائے، ہوٹل نہیں۔ کوئی تو اصول ہو، روٹین ہو۔ پھر یہ کہ ہر وقت کھانے پینے کے سلسلے نہیں، یہ کام بھی کسی ترتیب سے ہو۔ ناشتے اور دوپہر کے بیچ میں ایک سنیک ٹائم جس میں پھل یا سمودی وغیرہ ہو سکے تو۔ اسی طرح شام میں۔ لیکن کبھی کوئی کچھ کھا پی رہا ہے، کبھی کوئی۔ یوں تو کام ہی ختم نہ ہو۔ اسی طرح اگر تو آن لاین کلاسز ہیں تو ٹھیک، نہیں تو خود کام دیجیے۔ کتاب پڑھیں، سمری لکھیں، میتھ، کا کام، سائنس کے کسی ٹاپک پر ری سرچ، ہسٹری۔۔۔ کچھ بھی۔ سکرین بھی سیکھنی ہے تو کچھ سیکھیں نہ کہ بس گیمز کھیلتے چلے جا رہے ہیں۔ باقی بعد میں
