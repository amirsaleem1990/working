"تڑی" ::::::::::: مجھ میں یہ بڑی بیماری ہے کہ غصہ جلد آجاتا ہے. ایسے مواقع پر میں کبھی کبھار کسی ہاتھی کو بھی تڑی لگا دیتا ہوں اور پھر سر پکڑ کر پریشان بیٹھا رہتا ہوں کہ اب اس تڑی کو پورا کون کرے گا ؟ کسی بزرگ کی دعاء ہی لگتی ہے کہ ہر بار تڑی پوری ہونے کا فوری طور پر کوئی ذریعہ پیدا ہوجاتا ہے. پی ٹی سی ایل کی معمار ایکسچینج نے سروس موجود نہ ہونے کی بات کی تو فیوز اڑ گیا اور فیس بک پر ہی تڑی لگا بیٹھا کہ کنکشن تو ان کے ابے بھی لگائیں گے. پانچ دس منٹ میں غصہ ٹھنڈا ہوا تو حسب روایت سر پکڑ کر بیٹھ گیا کہ یا خدایا ! اب یہ تڑی پوری کون کرے گا ؟ اپنا تو لے دے کر پی ٹی سی ایل کے "اعلی حکام" میں ایک حافظ صفوان ہی جاننے والا ہے اور اس کا تو آبائی نظریہ ہی یہ ہے کہ "اللہ سے سب کچھ ہونے کا یقین، بندوں سے کچھ نہ ہونے کا یقین" اسی شام فون کی گھنٹی بجی اور کسی اجنبی آواز نے کہا "میرا نام فواد شیروانی ہے، فرنود نے میرے متعلق آپ کو میسج کیا ہوگا. میں آپ سے ملاقات کا خواہشمند ہوں" میں تو اپنی پریشانی میں بیٹھا تھا کہ تڑی کیسے پوری ہوگی، اور یہاں لوگوں کو ملاقات کی پڑی تھی. دو ہفتے کے لئے ٹال کر جان چھڑا لی. کچھ دیر بعد فرنود کا میسج بھی آگیا تو میں نے ان صاحب کو میسج کرکے آگاہ کردیا. ان کا جوابی میسج آیا "میں معمار میں ہی رہتا ہوں، میرے لائق کوئی خدمت ہو تو بلا تکلف کہئے گا" فرنود نے چونکہ اپنے میسج میں لکھا تھا کہ یہ مولانا مودودی مرحوم کے پرستار ہیں، تو خیال آیا کہ مولانا مودودی کے پرستار تو اب جماعت اسلامی میں بھی خال خال ہی ملتے ہیں. اب تو وہاں بھی ایک حلقہ قاضی حسین احمد مرحوم اور دوسرا سید منور حسن حفظہ اللہ کا پرستار ہے. ایسے دور میں اگر یہ بندہ مولانا مودودی کا پرستار ہے تو یقینا بہت نیک بزرگ ہوگا، لھذا ان سے تو دعائیں لینی چاہئیں. چنانچہ ان کی آفر کے جواب میں میسج کرتے ہوئے عرض کیا "دعاء فرمائیے میرا پی ٹی سی ایل براڈبینڈ لگ جائے" بظاہر دعاء کی یہ معصوم سی درخواست اپنی روح میں ایک پوری واردات تھی. کیونکہ کنکشن تو تب ہی لگنا تھا جب میری تڑی پوری ہوتی اور ڈنڈا حرکت میں آتا. سو گویا اس دعاء کے نتیجے میں تڑی کی تکمیل ہی مطلوب تھی. میرا میسج پڑھتے ہی انہوں نے کال کی تو میں نے ساری تفصیل گوش گزار کردی. اب یہ اللہ ہی جانے کہ اس بندے نے کیا کیا مگر گھنٹے کے اندر اندر مجھے پی ٹی سی ایل کے کسی اونچے مقام سے فون آیا اور خوشخبری دی گئی کہ آپ کو پی ٹی سی ایل کی جانب سے 3000 روپے جمع کرانے کا میسج موصول ہوچکا ہوگا. آپ وہ جمع کروائے تاکہ کنکشن لگ سکے. وہ جمع کروائے تو اگلے دن معمار ایکسچینج سے آنے والی کال پر کسی نے رعونت بھرے لہجے میں کہا "ہمارے پاس تو سروس ہی نہیں ہے، پتا نہیں آپ نے یہ آڈر کیسے بک کرالیا، آپ کو پیسے ریفنڈ ہوں گے" میں نے فورا فواد شیروانی کو آگاہ کیا تو وہ بولے "کنکشن تو ان کے اچھے بھی لگائیں گے، آپ بے فکر رہیں" میں جی ہی جی میں بڑا خوش ہوا کہ تڑی پوری ہوتی جارہی ہے. اگلے دن فون پر ایک ایسی عاجزانہ آواز گونجی جیسے کوئی نیا نیا چلہ لگا کر لوٹا ہو. لائن مین کی آمد کی خوشخبری سنائی گئی. اسی روز لائن مین تار ڈال گیا، اس سے اگلے دن موڈیم لگ گیا اور آج نیٹ بھی آن ہوگیا. فواد شیروانی کل ایک اور دوست عاطف اللہ والا کے ہمراہ میرے غریب خانے کو رونق بخشنے آئے. پتا چلا کہ دونوں ہی جماعت اسلامی کے "ارکان" میں سے ہیں. خدا گواہ ہے میں نے اپنی حیات میں جماعت اسلامی کے دو سالم رکن پہلی بار اپنی چھت تلے دیکھے، ورنہ پچھلے 35 سال سے اکلوتے حافظ سلطان پر ہی گزارا چل رہا تھا. عاطف بھی مزے کے بندے لگے. اور مجھے خوشی ہوئی کہ کوئی "اللہ والا" کسی نیک کام سے بھی جڑا ہوا ہے ورنہ آخری بار فیس بک پر جو اللہ والا دیکھا تھا وہ امریکی ایجنڈے کے لئے لیپ ٹاپ سکیم چلا رہا تھا. فواد اور عاطف نے حکم دیا کہ گلشن معمار میں کسی بھی سرکاری یا نیم سرکاری ادارے سے کوئی کام پڑے تو آپ سیدھا ہم سے ہی کہئے. میں نے جی ہی جی میں مالک کا شکر ادا کیا کہ اس نے معمار میں پہلے ہی ماہ تڑی پوری کرنے کا مستقل بنیاد پر انتظام فرما دیا ہے. الحمدللہ. ارے ہاں ! ایک ضروری بات سنئے، اس بار قربانی کی کھال صرف الخدمت کو دیجئے گا ! 🙂😁🙂
