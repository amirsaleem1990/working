
##############################
https://web.facebook.com/mohammad.f.haris/posts/10157734958804903
ہم اپنی والدہ کی تین نصیحتیں سن کر بڑے ہوئے ہیں: ١. استاد کی ہمیشہ عزت کرو ورنہ علم نہ آئے گا. ٢. اپنی غلطی فورا مان لو، تمہارا علمی قد بڑھ جائے گا. ٣. دوسرے کی کھلے دل سے اس کے پیٹھ پیچھے تعریف کرو اگر وہ مستحق ہے تو. کوشش رہتی ہے کہ ان تینوں پر عمل کرسکوں لیکن معلوم نہیں کس حد تک عمل پیرا رہ پاتا ہوں۔ پر اپنی والدہ کو بالکل ایسا ہی پایا ہے۔

##############################
https://web.facebook.com/mohammad.f.haris/posts/10157731035229903
فقہ حنفی اور اخبار آحاد کی حجیت ================= ہمارے ایک کرم فرما جو کہ فکر غامدی سے کسی حد تک متاثر ہیں، معترض ہوئے کہ آپ  خبر واحد سے دین کے   ثابت نہ ہونے کا نظریہ رکھنے کی وجہ سے غامدی صاحب سے کافی ناراض نظر آتے ہیں جبکہ حقیقت یہ ہے کہ غامدی صاحب اس بابت متقدمین احناف کے ہمنوا ہیں ۔ اس پر ہم اپنے کرم فرما کی  جناب میں گویا ہوئے کہ یہ سخت خلط مبحث ہے۔ متقدمین احناف خبر واحد کی حجیت کے اسی طور سے قائل تھے  جس طرح کے جمہور۔ البتہ خبر واحد کو لیکر احناف اور جمہور میں فرق صرف  ان کے دائرہ کار کا تھا۔ احناف کے نزدیک خبر واحد صحیح عمل کے وجوب پر دلالت کرتی ہے اور علم ظنی کا  فائدہ دیتی ہے۔ جبکہ شوافع کے نزدیک خبر واحد صحیح  عقیدہ و عمل دونوں کے اثبات پر دلالت کرتی ہے اور علم یقینی کا فائدہ دیتی ہے۔ یہ ایک الگ مبحث ہے اور دونوں ہی فریق اس بابت اپنے ادلہ رکھتے ہیں۔ حتیٰ کہ شارح صحیح مسلم امام یحییٰ بن شرف النووی جو کہ شافعی المسلک ہیں، خبر واحد  کی حجیت کے قائل ہونے کے باوجود اس سے علم یقینی کے ثابت نہ ہونے کی بابت احناف کے موئید ہیں۔جیسا کہ امام نووی شرح مقدمہ صحیح مسلم صفحہ ۶۳ میں رقم طراز ہیں: ’’امام مسلم نے اس عظیم قاعدہ کے بارے میں خاص  طور پر تنبیہ فرمائی ہے کہ جس پر شرعی احکام مبنی ہیں یعنی خبر واحد پر وجوب عمل، چنانچہ اس کا اہتمام اور اس کی تحقیق کی جانب توجہ ضرور کرنی چاہیئے۔علماء نے ان سے احتجاج اور ایضاح  کے لئے مبالغہ کی حد تک اپنی توانائی صرف کی ہے۔۔۔۔ خبر واحد علم (یقینی) کا نہیں بلکہ (علم) ظنی کا فائدہ دیتی ہے۔ اس پر وجوب عمل کو ہم نے عقل سے نہیں بلکہ شریعت سے جانا ہے۔ قدریہ، رافضہ اور بعض اہل ظاہر اس طرف گئے ہیں کہ اس پر عمل واجب نہیں ہے۔۔۔۔ تو اس کا ابطال خود ہی ظاہر ہے۔‘‘ علامہ ابن حزم ظاہری اپنی کتاب ‘‘الاحکام فی اصول الاحکام جلد ۱ صفحہ ۱۱۸‘‘ میں صاف تصریح کرتے ہیں: ’’امام ابو حنیفہ، امام مالک، امام شافعی، امام احمد اور امام داؤد ظاہری کے متعلق خبر واحد کے وجوب کا قائل ہونا ثابت ہے ۔‘‘ یہی وجہ رہی کہ کتب اصول حنفیہ میں بھی خبر آحاد کو حجت اور واجب العمل بیان کیا گیا ہے، چنانچہ کتاب ’’غایۃ التحقیق‘‘شرح حسامی میں مذکور ہے: ’’ان دلائل کتاب و سنت سے ظاہر ہوا کہ حدیث خبر آحاد پر متواتر کی طرح ہی عمل واجب ہے اور یہ دلیل قطعی ہے جس کی مخالفت میں کوئی عذر قابل قبول نہیں۔‘‘    دراصل پہلی صدی ہجری تک تو خبر واحد کے واجب العمل  اور دین کا ماخذ ہونے سے متعلق کوئی اشکال تھا ہی نہیں۔  بعد میں بھی ائمہ اربعہ اور سلف اس پر متفق رہے کہ خبر واحد، اصول دین میں ایک اصل  کی حیثیت رکھتی ہیں۔ یہاں تک معتزلہ کے ظہور کے بعد خبر واحد کی حجیت میں شک پیدا ہونا شروع ہوا۔ علمائے احناف میں امام محمد بن حسن شیبانی ؒ کے شاگرد قاضی عیسیٰ بن ابان کا  رجحان سب سے پہلے اعتزال کی جانب ہوا جن کی بابت خود  حنفی کتب میں مذکور ہے کہ  ’’قاضی عیسیٰ بن ابان اور عبدالجبار معتزلہ میں سے تھے‘‘۔ (غایۃ التحقیق، شرح حسامی صفحہ ۱۷۵) قاضی عیسیٰ نے اعتزال کی طرف اپنے اس رجحان کی وجہ سے فروع میں اخبار آحاد کو مشتبہ ٹھہرایا اور آحاد کو ترک کرنے کے لئے یہ قاعدہ متعارف کروایا کہ  جن احادیث کے راوی عادل و ضابط تو ہوں لیکن غیر فقیہ ہوں تو ان کی روایات کو ترک کرکے قیاس کو ترجیح دی جائے گی۔لیکن قاضی عیسیٰ بن ابان کا یہ مسلک متقدمین احناف مثلاً امام ابو حنیفہ، امام محمد، امام یوسف اور امام ابو حنیفہ کے دیگر تلامذہ میں  مقبول نہ تھا، چنانچہ شارح اصول بزدوی قاضی عبدالعزیز بن احمد فرماتے ہیں: ’’حدیث کو قیاس پر مقدم کرنے کے لئے فقہ راوی کی جو شرط ہم نے لگائی ہے وہ صرف عیسیٰ بن ابان کا مذہب ہے۔ پھر قاضی ابو زید دبوسی نے اسے پسند اور اختیار کیا اور اسی اصول کے مطابق مصراۃ اور عرایا کی احادیث کو تخریج کیا ہے۔ بعد میں  بہت سے متاخرین نے اس اصول کو اپنالیا۔ امام ابو الحسن کرخی اور قدماء احناف اس کے خلاف ہیں۔ ان کا قول ہے کہ عادل و ضابط راوی کی حدیث بہرحال قیاس پر مقدم ہونی چاہیئے اور یہی بیشتر علماء کا بھی خیال ہے۔ امام ابو حنیفہؒ تو ضعیف حدیث کو  بھی قیاس پر ترجیح دیتے ہیں۔‘‘ (کشف الاسرار، جلد ۲ صفحہ ۷۰۳) الغرض  اوپر کی تصریحات سے یہ بات ثابت ہوتی ہے کہ متقدمین احناف خبر واحد صحیح کی حجیت کے اسی طرح قائل تھے جس طرح  جمہور اور اس بابت فکر غامدی اور احناف میں کوئی ہمنوائی نہیں پائی جاتی۔ فکر غامدی مطلقاً خبر واحد  کی حجیت کی منکر ہے۔ جبکہ احناف خبر واحد  کی حجیت کے قائل ہیں البتہ اس کی قبولیت کے لئے چند اصول و شرائط لگاتے ہیں  جبکہ شوافع و اہلحدیث اس کو مطلقاً قبول کرتے ہیں۔ تاہم یہ بھی حقیقت ہے کہ احناف خبر واحد کی قبولیت کے  لئے جو شرائط لگاتے ہیں، ان میں سے بیشتر شرائط اپنے پیچھے عقلی و نقلی ادلہ رکھتی ہیں اور باقی مذاہب بھی مختلف مواقع پر خبر واحد سے متعلق ان شرائط کا التزام کرتے ہیں۔ جیسے کہ احناف کے نزدیک خبر واحد اس صورت میں مقبول ہے جب کہ وہ سنت مشہورہ خواہ قولی ہو یا فعلی کے خلاف وارد نہ ہو، کیونکہ دو دلیلوں میں سے اس دلیل پر عمل کیا جاتا ہے جو راجح اور قوی ہو یا پھر خبر واحد اس  عمل کے خلاف نہ ہو جس پر صحابہ و تابعین کی اکثریت علم پیرا ہو خواہ وہ کسی شہر میں بھی سکونت رکھتے ہوں۔ (الحدیث و المحدثون للمولف ابو محمد زھو) نشرمکرر: محمد فھد حارث

##############################
https://web.facebook.com/mohammad.f.haris/posts/10157729050284903
قرآن عربی کا سب سے فصیح و بلیغ کلام ہے جس میں ایک حرف، ایک شوشہ عبث و فضول نہیں۔ علم اللغت و اللسان کے لحاظ سے قرآن معجز کردینے والی کتاب ہے۔ کل سرفراز فیضی حفظہ اللہ نے سورة کہف سے قرآن کی بلاغت و فصاحت پر ایک مثال پیش کی تو اسی وقت ایک دوسری مثال ذہن میں آگئی۔  ایک نادر فصاحت کی مثال قرآن میں سیدنا عیسی علیہ السلام کے سلسلے میں بھی ملتی ہے کہ ہر نبی اپنی قوم کو اے میری قوم کہہ کر مخاطب کرتا ہے کیونکہ وہ نسبی اعتبار سے باپ کی طرف سے اس قوم کا فرد ہوتا ہے لیکن عیسی علیہ السلام چونکہ بن باپ کے پیدا ہوئے تو پورے قرآن میں انہوں نے کہیں بھی بنی اسرائیل کو اے میری قوم کہہ کر مخاطب نہیں کیا بلکہ ہر دفعہ اے بنی اسرائیل کہہ کر ان سے خطاب کیا۔

##############################
https://web.facebook.com/mohammad.f.haris/posts/10157727095024903
معتزلہ کے اصولِ خمسہ ۔ ۲ ======= معتزلہ کے تمام عقاید و نطریات ان کے اصولِ خمسہ میں مقید ہوجاتے ہیں  جو کہ  علی الترتیب توحید، عدل، وعد و وعید، کفرو اسلام کی درمیانی منزل کا اقرار اور امر بالمعروف و نہی عن المنکر سے موسوم کئے جاتے ہیں۔ ان اصولِ خمسہ کی غیرجانبدار اور عمدہ تفصیل امام ابو الحسن اشعری کی کتاب "مقالات الاسلامیین" میں ملاحظہ کی جاسکتی ہے۔ معتزلہ  اپنے پہلے اصول توحید کی جو تشریح  و توضیح کرتے ہیں وہ اس قدر خوبصورت الفاظ و دلکش نظریات سے عبارت  محسوس ہوتی ہے کہ اگر کسی عامی نے قرآن و حدیث کی روشنی میں عقائد اہلسنت کا مطالعہ نہ کررکھا ہو تو وہ توحید پرستی کے نام پر  معتزلہ کے  اصولِ توحید کے سحر میں گرفتار ہوئے بغیر نہ رہے سکے جہاں معتزلہ  سورۃ الشوریٰ کی آیت لیس کمثلہ شی کی تفسیر کرتے ہوئے اللہ کو بالکل یگانہ و یکتا بنا کر پیش کرتے ہیں لیکن  توحید کی اس محبت میں وہ اس قدر غلو کرجاتے ہیں کہ قرآن و حدیث سے ثابت اللہ کی کئی اجماعی صفات کا انکار کر بیٹھتے ہیں۔ ہم یہاں صرف بطور مثال امام ابو الحسن اشعری کی کتاب "مقالات اسلامیین" سے متعلق معتزلہ کا نظریہ توحیدنہایت  اختصار کے ساتھ  پیش کررہے ہیں۔ معتزلہ کا مذہب بیان کرتے ہوئے امام اشعری لکھتے ہیں: "معتزلہ کا ماننا ہے کہ اللہ ایک ہے۔ وہ نہ جسم رکھتا ہے  نہ کالبد۔ نہ اس کا جثہ ہے نہ صورت، خون بھی نہیں گوشت بھی نہیں۔ نہ جوہر ہے نہ عرض۔ نہ اس کا کوئی رنگ ہے نہ ذائقہ اور نہ ہی خوشبو۔ نہ اسے چھوا جاسکتا ہے اور نہ حرارت و برودت کے ذریعے محسوس کیا جاسکتا ہے۔ نہ وہ متحرک ہے اور نہ ساکن۔ وہ جوارح و اعضاء بھی نہیں رکھتا۔ وہ ذی جہات بھی نہیں۔ نہ اس کا کوئی دایاں ہے نہ بایاں۔ نہ اسکا کوئی آگا ہے اور نہ پیچھا۔ کوئی مکان اس کا احاطہ نہیں کرسکتا۔ وہ جدا بھی نہیں ہے اور ملا ہوا بھی نہیں۔ وہ کسی ایسے وصف سے متصف نہیں کیا جاسکتا جو خلق میں پائی جاتی ہوں اور حادث و فانی ہو۔ نہ اس کے بارے میں یہ کہا جاسکتا ہے کہ وہ متناہی ہے لیکن وہ محدود بھی نہیں۔ وہ اول ہے، سابق ہے، متقدم ہے،  مخلوقات سے قبل موجود ہے۔ وہ عالم ہے، قادر ہے، زندہ ہے۔ نہ آنکھ اسے دیکھ سکتی ہے، نہ بینائی اس کا ادراک کرسکتی ہے۔ اوہام اس کا احاطہ نہیں کرسکتے، سماعت اسے سن نہیں سکتی۔ وہ دوسری مخلوقات کی طرح عالم قادر اور زندہ نہیں ہے۔۔" الغرض ایک لمبی فہرست ہے جو معتزلہ اللہ سے منسوب کرتے ہیں جس کو نہایت اختصار سے ہم نے یہاں پیش کیا ہے۔ تاہم قارئین دیکھ سکتے ہیں کہ اللہ کی بابت معتزلہ کا یہ بیان توحید کے تناظر میں کس قدر جاذب نظر آتا ہے لیکن  دقتِ نظری سے دیکھنے پر معلوم ہوتا ہے کہ توحید میں غلو کرکے انہوں نے اللہ کو محض مجرد بنا کر رکھ دیا ہے اور اس غلو میں قرآن و حدیث  سے ثابت کئی صفات و نظریات سے وہ انکار کرگئے جیسے روزِ قیامت رویت باری تعالیٰ کا نظریہ،  کلام اللہ کو صفت کے بجائے مخلوق قرار دینا، اللہ کاآسمانِ دنیا پر نزول فرمانا وغیرہ۔ اسی طرح اصول عدل میں بھی معتزلہ نے  الگ روش اختیار کی اور  یہ نظریہ دیا کہ بندہ خود اپنے افعال کا خالق ہے اور اللہ خالقِ افعال نہیں۔ لیکن اس  اصول کے ثابت کرنے میں یہ امر ملحوظ رکھا کہ اللہ تعالیٰ کو عجز سے منزہ رکھا جائے لہٰذا انہوں نے کہا کہ بندوں کا خالقِ افعال ہونا اس قدرت کے باعث ہے جو اللہ نے ان کو ودیعت کی اور ان کے لئے خلق کی ہے۔   معتزلہ کا تیسرا اصول وعد و وعید ہے۔ جس میں کسی قدر وہ اہلسنت کے مشابہ ہیں یعنی انکا ماننا ہے کہ  آخرت لامحالہ آنی ہے جہاں ثواب کا کیا ہر وعدہ اور عقوبت کی ہر دھمکی پوری ہوگی۔ اللہ نے مخلصانہ توبہ کی قبولیت کا وعدہ کیا ہے وہ بھی پورا ہوگا۔  نیک لوگوں کو ان کے اعمال کے تحت جزائے خیر سے نوازا جائے گا تو  گنہگار لوگوں کو  بداعمال کی پاداش میں عقوبت و سزا بھگتنی پڑے گی۔ گناہِ کبیرہ بلا توبہ کے معاف نہ ہونگے۔ تاہم وہ گناہ کبیرہ کے مرتکب کا بلا توبہ مرجانے سے اس کے جہنمی ہونے کے قائل ہیں، جو کہ عقائد اہلسنت کے خلاف ہے۔ معتزلہ کا چوتھا اصول کفرو اسلام کا درمیانی درجہ ہے یہی اصول وہ اصل وجہ بنا تھا جس کی بِنا پر واصل بن عطاء نے حسن بصری کی مجلس سے اعتزال کیا تھا۔ معتزلہ کے نزدیک گناہ کبیرہ کا مرتکب مومن نہیں رہتا تاہم وہ اسکو کافر بھی نہیں کہتے کیونکہ مرتکب کبائر کلمہ شہادت کا قائل اور دیگر خیر کے کاموں میں مشغول ہوتا ہے۔ وہ اسکو فاسق مسلمان مانتے ہیں لیکن بلا توبہ مرجانے پر اس کے لیے  جہنم کو ابدی و لازم جانتے ہیں۔ ابن ابی الحدید  جو کہ معتزلی تھے انہوں نے شرح نہج البلاغہ میں اپنے اکابر کا یہی اصول نقل کیا ہے۔ معتزلہ کا پانچواں اصول  امر بالمعروف و نہی عن المنکر ہے جو ان کے نزدیک تمام مومنوں پر واجب ہے اور یہی وجہ تھی کہ عباسی خلافت میں جب الحادو زندقہ کا طوفانِ بدتمیزی اٹھا تو  فقہاء و محدثین کے ساتھ معتزلہ بھی اس کے خلاف سینہ سپر ہوگئے تھے۔ جیسا کہ ہم نے پہلی قسط میں بیان کیا تھا کہ   اعتزال کی یہ تحریک   و فرقہ ایک ردعمل کی پیداوار تھا سو اس  کی تعلیمات میں کجی آجانا لازم تھا اور وہ ہو کر رہا۔ یہی وجہ رہی کہ معتزلہ کےاصولِ خمسہ جو کہ دیگر باطل فرقوں کے  الحادی نظریات کا ردعمل تھے، ان میں بھی کجی و الحاد در آیا ۔ معتزلہ کا پہلا اصول توحید جس طور سے وہ بیان کرتے ہیں، اس سے ان کی  غرض مجسمہ اور مشّبہ کے نظریات کا رد تھا جو کہ اللہ کی تجسیم و تشبیہ کے قائل تھے سو ان کے ردعمل میں معتزلہ نے  اللہ کا  ایک بالکل مجرد اور نہ سمجھ میں آنے  والا خاکہ پیش کیا۔  دوسرے اصول عدل سے انہوں نے جہمیہ کی تردید کی  جن کا ماننا تھا کہ بندہ اپنے فعل میں مختار نہیں ہوتا کیونکہ وہ خالقِ افعال نہیں سو اس کے کردہ افعال کے لئے اس کو ذمہ وار ٹھہرانا ظلم ہے۔ غرض اصول عدل کی ترویج کے تحت معتزلہ نے بندے کو اللہ کی عطا کردہ صلاحیت کے تحت خالقِ افعال باور کروا کر جہمیہ کا رد کرنا چاہا۔ تیسرے اصول وعدو وعید سے مرجئہ کی تردید مقصود تھی جن کا نظریہ تھا کہ جس طرح کفر کے ہوتے ہوئے طاعت و عبادت کا کوئی فائدہ نہیں اسی طرح  ایمان کی موجودگی میں معصیت سے کوئی ضرر نہیں پہنچتا۔ چوتھے اصول  کفرو اسلام کا درمیانی درجہ سے انہوں نے خوارج کا رد کیا جو کہ صغیرہ گناہ کے مرتکب کو بھی کافر قرار دیتے تھے، سو معتزلہ نے "درمیانی درجہ" کی ترویج کرکے خوارج و مرجئہ کی تردید کی۔ جبکہ پانچویں اصول  کی عملی تطبیق میں جہاں معتزلہ نے دورِ خلافتِ عباسیہ میں  الحاد و زندقہ کا بھرپور رد کرکے نہایت احسن اقدام کیا وہی اس کی کریہہ شکل یہ متصور ہوئی کہ  عقیدۂ خلق قرآن اور دیگر مسائل پر حکومتی تائید حاصل ہوجانے پر انہوں نے  محدثین و فقہاء کو امر بالمعروف و نہی عن المنکر کے نام پر ظلم و ستم کا نشانہ بنایا۔ جاری ہے ۔۔۔ تحریر: محمد فھد حارث

##############################
https://web.facebook.com/mohammad.f.haris/posts/10157725535464903
اختلاف امت کا المیہ ======== بھٹو اور شاہ فیصل مرحوم والا دور یاد آتا ہے جب لاہور میں اسلامی سربراہی کانفرس ہوئی تھی۔۔۔ ختم ہوکر رہ گئے ہم لوگ۔۔۔ ایک دوسرے کے خون کے دشمن۔۔۔ اتحاد امت پارہ پارہ ہے۔اپنوں سے زیادہ دوسروں کو سگا بنا کر رکھا ہے۔ جب دشمن ہمارے بھائی کو ذبح کرتا ہے تو اسکے ہاتھ میں جنجر ہم ہی تھماتے ہیں۔ ہائے رے قسمت۔۔ اوپر سے ایران سینے میں جنجر کی طرح گھسا بیٹھا ہے۔ سعودیہ کے خلاف سب کی  زبانیں دراز ہیں جبکہ ایران نے پورا شام صفحہ ہستی سے مٹادیا لیکن کسی کے منہ سے شکایت کا ایک لفظ نہ نکلا۔ سعودیہ بغض میں یمن کا غم سب کو نظر آجاتا ہے لیکن شام کے بچوں اور عورتوں پر برستے بم اور جلتی آگ کسی کو نظر نہ آئی۔ تین علماء کو پھانسی کی خبر خوب نمک مرچ لگا کر پیش کی جارہی ہے اور کوئی نہ اسکی صداقت جاننے کی کوشش کرتا ہے اور نہ وجہ۔ تاہم ایران میں 40 سالوں میں کتنے سنی علماء شہید کردئیے گئے، ان کے اعداد و شمار بھی کسی کھاتے میں نہیں، نہ اسکا کوئی رونا کیونکہ اسکو میڈیا کوریج جو نہیں ملی۔ یہاں ٹی وی چینلز پر شیعہ اسکالرز کو ہر اسلامی پروگرام میں بلایا جاتا ہے اور ان کی شرک و بدعت سے بھرپور بکواسیں سنی جاتی ہیں، ذرا ایران کے کسی اسلامی پروگرام میں کوئی ایک پروگرام ایسا دکھادیجیے جہاں اہلسنت کے علماء میں سے کسی کو اہلسنت نقطہ نظر جاننے کے لئے بلایا جاتا ہو۔ یہاں ہر دوسرا سنی سعودیہ کے مظالم کی داستان سرائی کرتا نظر آئے گا لیکن ہم نے آج تک ایک ایسا شیعہ نہ دیکھا جس نے کبھی شام و عراق میں ایران کی دہشت گردی کے ضمن میں  ایران کے خلاف لب کشائی کی ہو۔ یہ ساری مصیبت اہلسنت کو ہی پڑی رہتی ہے۔ سعودیہ کا دفاع سعودیہ کا دفاع نہیں حرمین کا دفاع ہے جس کے گرد ایران اس کے پڑوسی اور قریبی ممالک یمن، اردن، بحرین، قطر اور شام میں اپنا اثر و رسوخ بڑھا کر گھیرا تنگ کئے جارہا ہے۔ لیکن اہلسنت کو اس سے فکر کیا، انکو  تو اسکا ادراک ہی نہیں، بس مسلکی منافرت میں وہابی ازم کے خلاف دل کی بھڑاس نکالنے کو سعودیہ پر طعن روا رکھتے ہیں۔ باقی کسر اخوان و سلفی کشمکش نے پوری کرکے رکھ دی ہے۔ 1960 کی دہائی کا لکھا سید مودودی کا سفر نامہ پڑھئے تو اندازہ ہوتا ہے کہ دنیا کی سیاست میں کسقدر تبدیلی آگئی ہے۔ سعودیہ اخوان کی سب سے بڑی پناہ گاہ ہوا کرتا تھا۔۔۔۔  سید جب سفر پر گئے تو ریاض و جدہ میں اخوان کے محلے کے محلے بسائے ہوئےتھے سعودی حکمرانوں نے۔۔ اور اب وہ جو ہم میں تم میں قرار تھا  تمہیں یاد ہو کہ نہ یاد ہو معلوم نہیں کہاں غلطی ہوئی اور کس سے ہوئی۔۔ سمجھ نہیں آتا۔۔۔ کیسے یہ اتحاد چکنا چور ہوگیا اور اب ایک دوسرے کے ازلی دشمن بنے استعمار اور مغرب کے ہاتھوں کھلونے بنے ایک دوسرے کے گلے کاٹ رہے ہیں۔ تحریر: محمد فھد حارث

##############################
https://web.facebook.com/mohammad.f.haris/posts/10157533597124903
کیا سیدنا علی ؓ مولود کعبہ تھے؟ ٓ============ بعض  غیر محتاط اہلسنت  کی طرف سے بالخصوص اور اہل تشیع کی طرف سے   بالعموم یہ بارو کروایا جاتا ہے کہ سیدنا علی ؓ کی ولادت کعبہ میں ہوئی جو کہ ان کی فضیلت سے متعلق ایک وصف ہے۔ جبکہ حقیقت یہ ہے کہ سیدنا علیؓ کا مولود کعبہ ہونا کسی صحیح روایت سے ثابت نہیں ۔ اہلسنت کے ماخذ میں سیدنا علیؓ کا مولود کعبہ ہونا کسی مستند ذرائع سے منقول نہیں۔ البتہ شیعہ ماخذ میں ملا باقر مجلسی نے اس بابت اپنی کتاب جلاء العیون میں کا فی تفصیل سے لکھا ہے۔ تاہم ملا باقر مجلسی نے جو کہانی نقل کی ہے وہ  انتہائی لغو ہے جس میں یہ دعویٰ کیا گیا ہے کہ سیدنا علیؓ کی والدہ فاطمہ بنت اسدؓ  نے خانہ کعبہ جاکر اپنا پیٹ کعبہ کی دیوار سے ملا تو کعبہ شق ہوگیا اور وہ اندر چلی گئیں اور پھر تین دن تک خانہ کعبہ میں محصور رہیں اور چوتھے دن باہر آئیں تو سیدنا علیؓ ان کے ہاتھ میں تھے۔  ندائے غیبی سے آواز آئی جس میں فاطمہ بنت اسد کو دنیا کی تمام عورتوں پر فضیلت کامژدہ سنایا گیا اور سیدنا علیؓ کو اولین و آخرین کا علم عطا ہونے کی پیشن گوئی کی گئی۔ یہاں تک کہ  خود سیدنا علیؓ نے سیدنا عیسیٰ ؑ کی طرح   پنگوڑے سے عہد طفولیت میں کلام کیا اور اپنے وصی رسول اللہﷺ  اور امام اولیاء ہونے کی گواہی دی۔ خیر ملا باقر مجلسی کی بیان کردہ خرافات اس قدر واہیات ہیں کہ ان کا ابطال کرکے تحریر کو طوالت دینا قطعاً سودمند نہ ہوگا۔ ایسی  ہفوات کا کذب ہونا اظہر من الشمس ہیں ۔  اس قصہ کے جھوٹا ہونے کے لئے یہی بات کافی ہے کہ اہلسنت کے کسی محدث یا مورخ نے اس واقعہ کو صحیح سند سے اپنی کتاب میں نقل نہیں کیا۔ کچھ   غیر محتاط مورخین و علماء نے اگر  ان خرافات سے صرف نظر کرکے سیدنا  علیؓ کے مولود کعبہ ہونے کی بات بھی کی ہے تو انہوں نے بھی تمریض کے صیغے یعنی "قیل" وغیرہ کا استعمال کیا ہے جو کہ اس   خود ساختہ فضیلت و لقب کے وضعی ہونے کو کافی ہے۔ امام حاکم کی مستدرک میں ایک روایت آتی ہے جس میں مذکور ہے کہ فاطمہ بنت اسد نے خانہ کعبہ میں سیدنا علیؓ کو جنم دیا، اور اسی کو بنیاد بنا کر امام حاکم نے فتویٰ دیدیا کہ سیدنا علی ؓ کے مولود کعبہ ہونے سے متعلق روایات متواتر ہیں لیکن یہ امام  حاکم کی سخت  خطا ہے۔۔اما م حاکم اپنے تشیع کے سبب سیدنا علی ؓ کی فضیلت سے متعلق کئی وضعی روایات مستدرک  میں لائے ہیں اور انکو صحیحین کی شرط پر صحیح قرار دیا ہے جبکہ ان کی اکثریت مجروح  و مجہول رواۃ پر مشتمل ہے۔ امام حاکم کی نقل  کردہ اس روایت کا راوی ابو طاہر یحییٰ بن حسن علوی مجہول الحال ہے۔ اس کے علاوہ اس روایت کی مرکزی روایہ ام العارۃ بنت عبادہ بھی مجہول الحال ہیں۔  اسی طرح کا ایک قول "اخبار مکہ" میں  علامہ فاکھی بھی لائے ہیں کہ خانہ کعبہ میں سب سے پہلے حکیم بن حزامؓ پیدا ہوئے اور بنو ہاشم میں سب سے پہلے سیدنا علی بن ابی طالب پیدا ہوئے۔   سیدنا عمرؓ کا یہ قول بھی سخت ضعیف ہے کیونکہ علامہ فاکھی کے استاد ابراہیم بن ابو یوسف بھی مجہول ہیں۔ سو سیدنا علی ؓ کے مولود کعبہ ہونے سے متعلق کوئی بھی روایت سنداً ثابت نہیں۔ جبکہ حقیقت یہ ہے کہ صحیح سند سے مولود کعبہ ہونا صرف  سیدنا حکیم بن حزامؓ کے لئے ثابت ہے جو کہ  ام المومنین سیدہ خدیجہؓ کے بھتیجے تھے اور حالت کفر میں ہونے کے باوجود شعب بنی ہاشم میں محصوری کے دور میں  مسلمانوں کو چوری چھپے  غلہ  وغیرہ  پہنچایا کرتے تھے۔ امام نووی نے شرح صحیح مسلم میں ان حکیم بن حزام ؓ کی بابت تصریح کی ہے کہ  ان کے مناقب میں سے ہے کہ  وہ کعبہ میں متولد ہوئے اور بعض علماء کا ماننا ہے کہ ان کی اس فضیلت میں کوئی دوسرا صحابی ان کا شریک نہیں ہے۔ ان کے حالات میں ایک خاص بات یہ بھی ہے کہ انہوں نے طویل عمر پائی جس میں سے ساٹھ سال حالت کفر میں اور ساٹھ سال حالت اسلام میں بسر کئے اور مدینہ میں ۵۴ ہجری میں وفات پائی۔ امام بخاری نے  اپنی تاریخ میں ان کی وفات ۶۰ ہجری کی بتائی ہے۔ فتح مکہ کے موقع پر اسلام لائے لیکن کبھی مسلمانوں کے مخالف نہ آئے۔ ابن حجر نے الاصابہ میں ان کے ترجمہ کے تحت لکھا ہے کہ  یہ واقعہ فیل سے تیرہ سال قبل پیدا ہوئے اور واقعہ فیل کے وقت سمجھدار تھے۔ ان  کے والد حزام بن خویلد جو کہ سیدہ خدیجہ ؓ بنت خویلدؓ کے بھائی تھے حرب فجار میں مقتول ہوئے۔ الغرض صحیح تاریخی روایات سے صرف سیدنا حکیم بن حزامؓ کا کعبہ میں متولد ہونا ثابت ہے۔ رہا سیدنا علیؓ کا مولود کعبہ ہونا تو اس کی تصریح کسی صحیح سند سے ثابت نہیں اور اہل تشیع کے ہاں بھی یہ بات بلا دلیل ہی رائج ہے۔ یہ سب صرف رافضیت کی خامہ فرسائی ہے کہ ہر صحابیؓ کے خصائص چھین کر سیدنا علیؓ کو دے دیئے جائیں کہ جیسا کہ اسداللہ جو کہ سیدنا حمزہ ؓ کا لقب تھا اور سیف اللہ جو کہ خالد بن ولیدؓ کا لقب تھا، آج کتنے ہی کم علم لوگ ان القابات کا مصداق سیدنا علیؓ کو باور کرواتے ہیں جبکہ ان القابات کا سیدنا علی ؓ سے کوئی تعلق نہیں اور ہمارے لئے صحیح روایات میں آنے والے سیدنا علیؓ کے خصائص و فضلیت انکی منقبت کے لئے کافی ہونے چاہیئں کہ سیدنا علی ؓ ہمارے سروں کے تاج ہیں اور ان کی محبت ہمارے ایمان کا جز ہے۔ نشر مکرر: محمد فھد حارث

##############################
https://web.facebook.com/mohammad.f.haris/posts/10157532362754903
ماسٹر شیف اور لکھنو کے رکاب دار ========= آج کل مختلف ٹی وی چینلز پر کھانے کے پروگراموں کا کافی چرچا رہتا ہے۔ پاکستان میں باقاعدہ کئی نجی چینلز صرف کھانا پکانے کے پروگرام ہی نشر کرتے ہیں۔ اسی طرح مغربی دنیا میں کئی مشہور ریئیلٹی شوز ہیں جن کے شرکاء کھانے کا مقابلہ جیتنے پر کڑوڑوں روپیوں کا انعام پاتے ہیں اور یہ پروگرام سیزن کی شکل میں سالوں سے نشر ہورہے ہیں جس میں شرکاء کی طرف سے بنائی جانے والی ڈشز کی جدت اور اختراعات دیکھ کر عقل حیران و ششدر رہ جاتی ہے کہ بھلا کھانا بنانے کے سلسلے میں بھی کوئی اتنا دماغ اتنی صلاحیتیں صرف کرتا ہے۔ اس سلسلے میں ماسٹر شیف آسٹریلیا، ماسٹر شیف امریکہ، فائنل ٹیبل وغیرہ کافی مشہور ہیں۔  عام طور پر ہمارے بیشتر لوگوں کا تاثر یہی ہے کہ چونکہ مغرب ہر سمت ہر جہت میں ترقی کررہا ہے سو کھانا بنانے کے فن میں بھی اسکو استادی کا شرف حاصل رہا اور گھروں کے باورچی خانے میں ہونے والی معمولی ریاضت کو اس نے اس قدر کمال دیا کہ آج وہ باقاعدہ ایک صنعت بن چکی ہے جہاں شیف یعنی باورچیوں کی تنخواہیں ماہانہ لاکھوں روپے میں ہوتی ہیں۔ تاہم یہ بات بہت کم لوگوں کو معلوم ہوگی کہ اہل مغرب کے اس فن کو اس قدر ترقی دینے سے قبل اہل مشرق اس فن میں استادی کا درجہ رکھتے تھے۔ جس زمانے میں لکھنو، فیض آباد اور اودھ کی ریاستیں اپنے معاشرتی و معاشی عروج پر تھیں، اس وقت عیش و نشاط سے لیکر شہر کی تزئین و آرائش تک اور موسیقی و رقص سے لیکر کھانا بنانے تک ہر فن میں لکھنو اور اودھ اپنی ہم عصر ریاستوں سے کافی آگے نظر آتے ہیں۔  لکھنو میں کھانا، خوش خوراکی کی سطح سے بلند ہوکر فن صناعی اور اختراع بن گیا تھا۔ آج مغرب میں جس شخص کو "ماسٹر شیف" کہا جاتا ہے، لکھنو میں وہ رکابدار کہلاتے تھے۔ مسعود حسن رضوی نے "لکھنو کے نقوش ماضی" میں لکھا ہے کہ شاہی باورچی خانے کے ایک رکابدار سے جب بادشاہ نے یہ پوچھا کہ تم ارویاں کتنی طرح پکاسکتے ہو تو اس نے جواب دیا کہ اگر عالی جاہ حکم کریں تو سال بھر دونوں وقت ارویاں پکاوں اور ہر مرتبہ نئی ترکیب یعنی ریسیپی سے بناوں۔ اسی طرح آگے جا کر مسعود حسن رضوی صاحب ایسے رکابدار کا ذکر کرتے ہیں جو مٹھائی کو اناروں کی صورت میں بناتا تھا جو کہ اس قدر انار سے مشابہ ہوتی تھی کہ اسکو توڑنے پر دانے بھی اصلی اناروں کے سے نکلتے تھے مگر جب کھائیے تو پتہ چلتا کہ چھلکے اور دانے دو مختلف طرح کی خوش ذائقہ مٹھائیاں ہیں۔ ایک دوسرا رکابدار سوہن حلوے کی لوزیں ایسی نرم بناتا تھا کہ چھری سے بآسانی کٹ جاتیں لیکن اگر اسی لوز کو ہتھیلی پر رکھ کر الٹا چمچہ اس پر مار دیا جائے تو شیشے کی طرح ٹکڑے ٹکڑے ہوکر بکھر جاتی۔ اسی طرح مرزا جعفر حسین اپنی تحریر "بیسویں صدی کے بعض لکھنوی ادیب، اپنے تہذیبی پس منظر میں" لکھتے ہیں کہ لکھنو کے نواب سلیمان قدر کے خاندان کا تحفہ ماش کی کھچڑی تھی جس میں بادام کو باریک کاٹ کر چاول اور پستے باریک تراش کر ماش کی دال بنائی جاتی تھی۔ اس طرح یہ کھچڑی جو کہ ماش کی کھچڑی کہلاتی تھی لیکن اصل میں پستے بادام کی کچھڑی ہوتی تھی۔   ڈاکٹر سلیم اختر نے عبدالحلیم شرر کی کتاب "گزشتہ لکھنو" کے مقدمے میں اردو محاورے "یہ منہ اور مسور کی دال" سے متعلق کافی دلچسپ کہانی نقل کی ہے کہ لکھنو کے ایک نواب صاحب نے مسور کی دال پکانے کے لئے ایک رکابدار کو ملازمت پر رکھا۔ جس رات رکابدار نے دال پکا کر دسترخوان پر سجائی تو نواب صاحب نے اپنے تمام احباب کو ضیافت پر مدعو کرلیا۔  سب حضرات نے چٹخارے لے لے کرمسور کی دال کھائی اور خوب تعریفیں کیں۔ جب نواب صاحب نے دال تیار کرنے کے اخراجات کی تفصیل مانگی تو رکابدار نے ہزار ڈیڑھ ہزار روپے بتادییے جبکہ اس زمانے میں آنے کے حساب سے سیروں دال مل جاتی تھی۔ اتنی رقم کا سن کر نواب صاحب قدرے ناراض ہوکر بولے کہ ایک دال پر تم نے اتنی رقم خرچ کرڈالی۔ اس پر نک چڑھا رکابدار بولا: "ہونہہ! یہ منہ اور مسور کی دال"۔ اللہ ہی جانے کہ یہ واقعہ درست ہے یا صرف محاورے کو غرض و غایت فراہم کرنے کے لئے گھڑا گیا ہے تاہم اس سے اگر اور کچھ نہیں تو کم از کم لکھنو کے رکابداروں کی فنکاری اور ساتھ ہی نازک مزاجی تو یقینا واضح ہوجاتی ہے۔ ڈاکٹر سلیم اختر مزید لکھتے ہیں کہ دراصل لکھنو والوں نے خوراک کو اچنبھے کا تماشا بنادیا تھا۔ جب انہوں نے سنگترے کو رنگترا، کیچڑ کو کیچ، ملائی کو بالائی، دہی کو دیہی اور حقہ کو حسن محفل کہا تو کھانوں کی مانند یہ بھی ایک نوع کا زبان کا چٹخارہ ہی تھا۔ مرزا جعفر حسین "بیسویں صدی کے بعض لکھنوی ادیب، اپنے تہذیبی پس منظر میں" میں لکھتے ہیں کہ شہر لکھنو کا پورا ماحول موزونیت اور شعریت میں ڈوبا ہوا تھا۔ یہاں تک کہ ہمارے سودا بیچنے والے بھی مسجع نثر یا موزوں نظم میں استعمالی اور خوردنی اشیاء فروخت کیا کرتے تھے۔ "مجنوں کی پسلیاں" اور "لیلی کی انگلیوں" والا ترانہ بھی لکھنو کے سبزی فروشوں کی ہی ایجاد ہے۔ تحریر: محمد فھد حارث

##############################
https://web.facebook.com/mohammad.f.haris/posts/10157526302534903
جنوں کا انسانوں میں حلول کرنا =========== پچھلے دنوں حافظ محمد زبیر صاحب کے "جنات سے متعلق" مضمون سے اختلاف کرتے ہوئے جنوں سے متعلق ایک پوسٹ لگائی جس میں جنوں کے انسانوں کی دنیا اور ان سے تعلق پر بات کرتے ہوئے جنوں کے انسانوں کے اندر حلول کے نظرئیے کی بحث پر بھی کلام کیا گیا اور اجمالاً عرض کردیا گیا کہ جنوں کے انسانوں کو تنگ کرنے، ان کے اطراف میں رہنے کے قائل ہونے کے باوجود ہم اس چیز کے قائل نہیں کہ جن انسانوں میں حلول کرجاتے ہیں۔ اور تصریح کردی تھی کہ ہماری رائے میں جنات کا عمل دخل انسان کے دل و دماغ میں وسوسہ ڈالنے کی حد تک یا پھر شاید بیرونی طور پر نظری فریب کے ذریعے اسےڈرانے دھمکانے تک محدود ہےگو ہمارا اس حوالے سے کوئی ذاتی تجربہ یا مشاہدہ  نہیں۔ البتہ ہم جنات کے انسانی جسم پر قبضہ کر لینے کے تصور کو حقیقت نہیں مانتے کیونکہ ایسی کوئی واضح مثال یا دلیل ہمیں قرآن و حدیث میں نہیں ملتی۔ اللہ تعالی نےشیطان جو کے ایک جن تھا اسے بھی قیامت کے دن تک محض اتنی اجازت دی کہ وە انسانوں کو بہکائے، انکے دلوں میں وسوسہ ڈالے اور انہیں گمراہی پر اکسا کر اللہ کی راە سے ہٹانے کی کوشش کرے۔ ایسی بہت سی کوششوں میں جہاں وہ کامیاب ہوتاہے وہیں چند اللہ کے بندے ایسے بھی ہیں جنکے حوالے سے اسے ناکامی کا منہ دیکھنا پڑتا ہے۔سو اگر شیطان کو اللہ کی اجازت کے ساتھ اتنا اختیار حاصل ہے تو دیگر جنات کا دائرە عمل اس سے زیادە نہیں ہو سکتا۔ اس بابت یہ بھی عرض کیا گیا تھا کہ علماء میں سے سید مودودی، مفتی محمد عبدہ، شیخ یوسف القرضاوی اور رشید رضا مصری وغیرہ بھی اسی موقف کے حامی ہیں۔اور ساتھ ساتھ یہ بھی عرض کردیا تھا کہ اس نظرئیے کا تعلق مشاہدے سے ہے سو جو احباب اپنے مشاہدے کے تحت ، اس نظرئیے کے قائل ہیں، ہمیں ان کے نظرئیے سے کوئی تعارض نہیں، کیونکہ  جنوں کا انسانوں میں حلول کرنے سے متعلق دو رائے ہونے  کا احتمال بالکل موجود ہے سو اس بابت زیادہ تشدد مناسب رویہ نہیں۔ جو حضرات جنوں کے انسانی جسم میں حلول کرنے کے قائل ہیں ان کی جناب میں عرض بھی کیا گیا کہ ہو سکتا ہے کہ آپ کی بات درست ہو کیونکہ قرآن و حدیث میں اس بابت نہ انکار ملتا ہے اور نہ ہی اقرار سو یہ بات ہر فرد کے مشاہدے پر مبنی ہے جس پر وہ یقین کرنا چاہے۔اور ساتھ میں   ایک رفیق کے تبصرہ کی تائید کرکے  تصریح کردی تھی کہ جنات کا اثر ہوتا ہے ۔ ليکن اس کی صورت کيا ہوتی ہے۔ حلول کی يا دماغی کنٹرول کی۔اس بابت کچھ نہيں کہا جاسکتا۔ لیکن پھر بھی بعض احباب نے ہمارے موقف کے غلط ہونے پر زور دیا سو اس لئے سوچا کہ اس  متعلق اپنے دلائل تفصیل سے مہیا کردئیے جائیں تاکہ جس کو ہمارا موقف راجح لگے وہ اسکو درست مانے اور جو اس سے مطئن نہ ہوسکے وہ اپنے موقف کو راجح سمجھتا رہے۔ سب سے پہلے تو یہ بات سمجھ لی جائے کہ ہمارے نزدیک جنوں کا انسانوں میں حلول کرنے سے متعلق دو رائے ہونے  کا احتمال بالکل موجود ہے سو اس بابت زیادہ تشدد مناسب رویہ نہیں  تاہم   میں اب مناسب سمجھتا ہوں کہ میں لوگوں کی خدمت میں وہ دلائل پیش کردوں جس بناء پر جنوں کے انسانوں کو تنگ کرنے اور ان پر اثر انداز ہونے کا میں قائل ہوں لیکن ان کے انسانوں میں حلول کرنے کا  قائل نہیں۔ وہ دلائل درج ذیل ہیں: ۱۔ سب سے پہلی بات کہ نبی ﷺ نے جادو، نظر بد، برے خواب ہر چیز کے لئے دم بتائے لیکن کیا بات ہوئی کہ آپﷺ نے جن اتارنے کے لئے کوئی دم  یا طریقہ نہیں بتایا، بلکہ ابو داود کی روایت میں تو آتا ہے کہ آپ ﷺ نے جن اتارنے کے عمل کو شیطانی عمل قرار دیا۔ جبکہ آپﷺ کی  عادت تھی کہ اگر آپﷺ کسی عمل کو حرام یا منسوخ کرتے تو اسکا درست  متبادل بھی بتاتے، پھر کیا وجہ ہوئی کہ آپﷺ نے جن اتارنے کے عمل کو شیطانی عمل کہا لیکن اسکا کوئی متبادل عمل نہیں بتایا۔ ۲۔ نبی ﷺ ، صحابہ کرامؓ اور خیر القرون کے ادوار میں ہم کو جادو اور نظر بد کے واقعات ملتے ہیں لیکن کیا بات ہوئی کہ دور نبویﷺ سے لیکر پورے خیر القرون کے ادوار میں ہم کو صحیح سند سے ایک روایت ایسی نہیں ملتی جس سے  ان ادوار میں جنوں کا انسانوں میں حلول کرنے کا واقعہ ملتا ہو۔ چلیں اگر کسی وجہ سے اس طرح کا کوئی واقعہ ضبط تحریر نہیں بھی ہوسکا تو کیا وجہ ہوئی کہ خود زبان رسالت ﷺ سے یا پھر صحابہ و تابعین  سے اس بابت کوئی اشارہ نہیں ملتا کہ فلاں میں جن حلول کرگیا یا اگر کسی میں جن حلول کرجائے تو فلانہ کام کرو وغیرہ۔ جہاں نظر بد، جادو اور برے خوابوں کا کثرت سے ذکر ملتا ہے وہاں آخر کیا وجہ ہوئی کہ جنوں کے حلول کرنے سے متعلق دور خیرالقرون خاموش ہے  حالانکہ اسی دور خیر القرون میں جنوں کے انسانوں کی دنیا میں موجود ہونے کے شواہد ملتے ہیں، ان کے انسانوں کو تنگ کرنے کے شواہد ملتے ہیں لیکن انسانوں میں حلول کرنے کے شواہد نہیں ملتے۔ ۳۔ جب سنت نبوی ﷺ سے جن اتارنے کا کوئی عمل مشروع نہیں تو پھر جن اتارنے کے لئے کس دم کو کیا جائیگا اور اس دم کے مسنون و مشروع ہونے کی کیا شرائط ہونگی؟ پھر مقام حیرت یہ ہے کہ ایک بریلوی عالم عبدالقادر جیلانی اور پیران پیر کے واسطے دیکر جن اتارتا ہے تو ایک شیعہ عالم مولا علی اور باقی گیارہ آئمہ کی مدد لیکر  انسانوں  میں سے جنوں کو بے دخل کردیتا ہے، گویا جن انسانوں میں سے بدعی و مشرکانہ دم کے ذریعے بھی نکالے جاسکتے ہیں۔کیونکہ لامحالہ یہ ماننا پڑیگا کہ جب کوئی بریلوی پیر فقیر جن نکالنے میں کامیاب ہوجاتا ہے جس میں کہ اس نے پیران پیر کے نام کے وظائف پڑھے ہوتے ہیں، تو یہ بات تو طے ہے کہ اس جن کو باہر نکلنے پر پیران پیر صاحب نے مجبور کردیا اور ایسا ہی کچھ شیعوں کے آئمہ سے متعلق بھی قیاس کرلیجئے۔ ۴۔ پھر  آجائیں بین الاقوامی سطح پر۔ جن صرف مسلمانوں میں تو نہیں اتارے جاتے، بلکہ عیسائیوں میں تو باقاعدہ کلیسا کی طرف سے تربیت و تعلیم دی جاتی ہے جن اتارنے کی جس کو عرف عام میں ایکسورزم کہا جاتا ہے۔اور صرف کلیسا سے سند یافتہ اور اجازت یافتہ  پادری کی جن اتارنے کے عمل کو کرسکتے ہیں۔ اور پھر وہاں ہمیں نظر آتا ہے کہ بائیبل ہاتھ میں لئے یسوع مسیح کو اللہ کا بیٹا قرار دے دے کر ان کے نام کی دہائیاں دیکر پادری صاحب ایک آسیب زدہ انسان میں سے جن نکال دیتے ہیں، گویا وہ کافر و مشرک جن یا  شرارتی مسلم جن کہہ لیں،  الوہیئت عیسیٰ علیہ السلام کی دہا ئیاں سن سن کر آسیب زدہ شخص کا جسم چھوڑنے پر مجبور ہوجاتا ہے۔ ایسا ہی کچھ یہودیت اور ہندازم کے ساتھ بھی ہے کہ ان مذاہب میں بھی باقاعدہ ربی اور پنڈت جن اتارتے ہیں۔ ہندو پنڈت بھگوت گیتا اور رامائن کے اشلوک پڑھ پڑھ کر جن کو آسیب زدہ شخص کا جسم چھوڑنے پر مجبور کردیتا ہے اور ہندو مذہب کی حقانیت و تقدس سے مجبور ہوکر جن صاحب  جسم چھوڑنے پر مجبور ہوجاتے ہیں اور چند لمحوں پہلے جو صاحب یا صاحبہ غیر معلوم زبان میں کلام کررہی تھیں اور منوں بھاری وزن انگلی سے اٹھارہے یا اٹھارہی تھیں وہ بھگوت گیتا کے اشلوک سن  کر ایسی بیدم ہوئیں کہ  جن کو ان کے اندر سے نکلتے ہی بنی۔ سو ان سب سے تو یہی ثابت ہوتا ہے کہ کم از کم جن اتارنے کے عمل تک تو ہم سب کو وحدت ادیان کا قائل ہونا چاہیئے کہ اس بابت سارے ہی مذہب حق ہیں۔ ایسی اور بھی کئی وجوہات ہیں جن کی بناء پر میں جنوں کے انسانوں میں حلول کرنے کا قائل نہیں ہوں لیکن میرا رویہ اس بابت قطعی متشدد نہیں، میری نظر میں یہ بات مشاہدے سے تعلق رکھتی ہے سو جن لوگوں کو اس بات کا مشاہدہ ہے وہ اس بات پر یقین رکھ سکتے ہیں، مجھے ان کی اس رائے سے کوئی تعارض نہیں۔لیکن میرے اپنے ناقص علم و مشاہدہ کے تحت یہ نطریہ مرجوح ہے اور ایسا زیادہ تر نفسیاتی عوامل کی وجہ سے وقوع پذیر ہوتا ہے۔ میں احباب کو مشورہ دونگا کہ اس بابت سید مودودی کی تحریر جو کہ رسائل و مسائل میں موجود ہے بالضرور مطالعہ کریں۔ساتھ ہی  فضیلۃ الشیخ وصی اللہ عباس مکی ثم مدنی حفظہ اللہ اور قاری خلیل الرحمٰن حفظہ اللہ کے محاضرات سنیں۔ قاری خلیل الرحمٰن حفظہ اللہ کا اس متعلق جو  ویڈیو لیکچر  موجود ہے ہم  ذیل میں اس کا لنک دے رہے ہیں۔ ڈیڑھ گھنٹے کا یہ لیکچر اپنے اندر جادو و جنات سے متعلق نہایت وقیع و بیش بہا معلومات اپنے اندر رکھتا ہے۔ بعض دفعہ کچھ خواتین اپنی بات منوانے کے لئے جان بوجھ کر ایسے کام کرتی ہیں کہ لوگوں کو گمان ہو کہ ان پر جن ہے اور بعض دفعہ ان کے ساتھ کوئی نفیساتی مسئلہ ہوتا ہے۔ خود میری دادی پر مرتے دم تک یہی قیاس کیا جاتا رہا کہ ان پر جن آتے تھے اور میرے والد سمیت میرے تایا اور پھوپھو اسی چیز کے قائل ہیں کہ انکی والدہ محترمہ پر جن آتے تھے، جبکہ میرے  سب سے بڑے تایا جو کہ جنوں کے انسانوں میں حلول کرنے کے قائل نہیں ہیں، انکا نظریہ ہمیشہ یہی رہا کہ اماں کو نفیساتی  عارضہ لاحق تھا اور اس سلسلے میں وہ کئی شواہد بھی پیش کرتے ہیں۔ اسی طرح سے میرے اپنے کزن جن کے بارے میں میرے والدہ سمیت میری تائی وغیرہ سب شہادت دیتی ہیں کہ ان پر بچپن میں جن آتے ہیں، وہ  اب بڑے ہوکر خود ہنستے ہوئے بتاتے ہیں کہ جن آنے کا بہانہ تو امی ابو کے پاس کراچی رہنے کے لئے کرتا تھا کیونکہ پڑھائی کے سلسلے میں دادا دادی کے پاس مجھ کو حیدرآباد رکھا ہوا تھا۔لیکن پھر بھی رشتہ دار بضد ہیں کہ میرے کزن پر جن آتے تھے۔ جنوں کے انسانوں میں حلول کرنے سے متعلق بعض احباب قرآنی آیات اور احادیث پیش کرکے کہتے ہیں کہ دیکھو قرآن میں مذکور ہے کہ سودخور کی مثال ایسی ہے جیسے کسی کو شیطان نے مَس کرکے باؤلا کردیا ہو یا پھر قرآن و سنت سے ثابت ہے کہ شیطان انسان کے جسم میں لہو کی طرح دوڑتا پھرتا ہے۔ جبکہ حقیقت یہ ہے کہ  یہ ان آیات و احادیث کا غیر درست محل و تشریح بیان کرنا ہے۔ ان آیات و احادیث کی تشریح خود دوسری آیات و احادیث کردیتی ہیں۔ قرآن میں اللہ کے برگزیدہ انبیاء کے لئے موجود ہے کہ انہوں نے اپنی بیماری کے متعلق اللہ سے فرمایا کہ شیطان کے مَس کی وجہ سے یہ ہوا تو معاذ اللہ کیا یہ سمجھا جائے کہ شیطان کے مَس نے ان کو "باؤلا" کردیا۔ استغفراللہ۔ بلکہ شیطان کا مَس کرکے باؤلا کرنا دراصل اصطلاحی معنوں میں استعمال ہوا ہے، اس کو حقیقی معنی پر محمول کرنا سخت خلط مبحث ہے۔ پھر کیا سارے سود خوار آسیب زدہ ہوجاتے ہیں یا آسیب زدہ والی حرکتیں کرتے ہیں، بالکل نہیں۔ بلکہ وہ شیطانی طریقے پر چلتے ہیں ۔ ساتھ ہی یہ بھی ملاحظہ ہو کہ شیطان کے مَس کرنے سے اگر انسان  آسیب زدہ ہوتا تو پھر حدیث میں تو آتا ہے کہ تم سے جب کوئی صبح سو کر اٹھے تو اپنی ناک میں تین دفعہ پانی  ڈالے کیونکہ اس کی ناک کی ہڈی پر شیطان نے رات گزاری ہوتی ہے۔ اب کہاں چھونے پر انسان کے آسیب زدہ ہونے کی بات کی جاتی ہے اور کہاں شیطان انسان کی ناک میں رات گزارتا ہے تو لامحالہ اسکا جسم انسان کے جسم کو لگتا ہوگا لیکن کوئی انسان بھی صبح سو کر جب اٹھتا ہے تو آسیب زدہ نہیں ہوتا۔ پھر شیطان کا لہو کی طرح جسم میں دوڑنے کی بات سے استدلال بھی درست نہیں کیونکہ اسکا مطلب صرف اس کی وسوسہ اندازی پر ہمہ وقتی ہے نہ کہ حلول سے متعلق دلیل۔ نبی ﷺ کی حدیث موجود ہے کہ  جب کسی انسان کو جمائی آئے تو اپنے منہ پر ہاتھ رکھ لے کیونکہ جمائی پر منہ کھولنے سے شیطان اس میں داخل ہوجاتا ہے۔ اب ذرا بتائیے کہ کیا ہر آدمی جو جمائی کے وقت منہ پر ہاتھ رکھنا بھول جاتا ہے کیا وہ شیطان کے اس میں دخول کی وجہ سے آسیب زدہ ہوجاتا ہے۔ سو آخر میں، میں احباب کو پھر مشورہ دونگا کہ جنوں کے انسانوں میں حلول کرنے کا معاملہ کوئی ایسا بڑا معاملہ نہیں کہ اس بابت دو رائے نہیں ہوسکتیں یا اگر اس بابت کسی نے کسی اور رائے کا اظہار فرمادیا تو وہ بدعتی یا مشرک ہوجائیگا۔ سو مناسب یہی ہے کہ اس متعلق اعتدال سے کام  لیا جائے اور جس کو جو موقف راجح رکھے وہ اس کو مانے اور دوسرے کے موقف کو مرجوح سمجھتے ہوئے اس کا احترام کرے۔ قاری خلیل الرحمٰن جاوید حفظہ اللہ کے ویڈیو لیکچر کا لنک ملاحظہ ہو: https://www.youtube.com/watch?v=aix_EY1WVVk&t=2909s تحریر: محمد فھد حارث

##############################
https://web.facebook.com/mohammad.f.haris/posts/10157517881269903
یہ دیکھیے نیوزی لینڈ واقعہ پر امجد عباس صاحب کا دوسرا رد عمل۔امجد عباس صاحب کو کوئی بتائے کہ پاکستان میں غیر مسلم اقلیتیں اس سے زیادہ محفوظ ہے جس کا عشر عشیر بھی سنیوں کو ایران میں حاصل نہیں۔ انقلاب ایران کے بعد ایران میں بسنے والے اہلسنت پر حکومت کے مظالم کی داستانیں عرصہ ہوا کھل کر سامنے آچکی ہیں۔ جو غیر مسلموں کے لئے مناسب رویہ اپنانے کی بات کرتے ہیں، خود انہوں نے کبھی اکثریت میں ہونے کے بعد اہلسنت اقلیت کے لئے مناسب رویہ اختیار نہیں کیا۔ ان کی تلواریں غیر مسلموں کے لئے کند اور اہلسنت کے لئے دھاری دار رہی ہیں۔

##############################
https://web.facebook.com/mohammad.f.haris/posts/10154791240264903
محترم کفایت اللہ سنابلی صاحب، میں اس آڈیو کال کی  بات کررہا تھا۔ Kifayatullah Sanabili

##############################
https://web.facebook.com/mohammad.f.haris/posts/10154791167454903
ہمارا کنفیوژڈ نوجوان طبقہ (ایک پرانی تحریر) ۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ افسوس کے ساتھ کہنا پڑتا ہے کہ ہمارے ہاں آج نوجوانوں کا ایک طبقہ ایسا پیدا ہوگیا ہے  جو مغرب کی مادی ترقی کے زیر اثر اسلام پر کچھ شرمندہ نظر آتا ہے، بیچارے اس سوچ میں ہلکان ہوئے جاتے ہیں کہ کس طرح سے ہو اسلام کو توڑ مروڑ کر مغرب کی پسند کا بنادیں۔تاکہ مغر ب کی اسلام پر بے جا تنقید کا کچھ مداوا ہوسکے۔کسی بھی جہت اور ملک کی مادی ترقی کی قدر کرنا اور اسکی اتباع کرنا بلا شبہ نہ صرف جائز بلکہ لائق تحسین فعل ہے کیونکہ قومیں اسی طرح سے سیکھتی اور آگے بڑھتی ہیں۔ لیکن کسی قوم کی اتباع اسی چیز میں کرنی چاہیئے جس میں وہ آپ سے بہتر ہوں جیسے کہ آج مغربی اقوام سائنسی اور دنیاوی علوم میں ہم سے آگے ہیں۔ سو ان معاملات میں انکی اتباع کرنا اور ان سے سیکھنا ایک ضروری امر ہے، لیکن جس چیز میں انکو ہم سے مناسبت تو  دور کی بات انکا اور ہمارا کوئی مقابلہ بھی نہ ہو، اس چیز میں انکی پیروی کرنا یا انکی برابری کرنے کے لئے اپنے عقائد ومذہب کی درستگی شروع کردینا تاکہ اسکو مغربی اصولوں کے تحت لایا جاسکے پرلے درجے کی حماقت ہے۔دین  اور اخلاقی اقدار میں مغرب لائق اتباع تو دور کی بات لائق التفات بھی نہیں ہے۔ جب بھی مذہب اور خاندانی اقدار کی بات کی جائیگی تو بحیثیت مجموعی اپنے بڑوں کو اولڈ ہاؤسز میں چھوڑ کر کتوں کے ساتھ زندگی گزارنے والی قوم کا ہم سے کیا مقابلہ۔ جو قوم عورت کو صرف اس وقت عزت  اور معاشرے میں مقام دینے کی بات کرے جب عورت اپنی حیا کا چولا اتار کر، اپنی زنانیت کو سائیڈ پر رکھ کر  عورت سے مرد بننے کے لئے تیار ہو ورنہ معاشرے میں اسکا مقام صرف ایک شو پیس کا رہ جاتا ہے۔ ہمارے منچلےنوجوان اس تہذیب و تمدن کے لوگوں سے متاثر ہو کر نہ صرف مساوات مرد و زن کا نعرہ لگاتے ہیں بلکہ اپنی دانست میں اسلام کے ہر اس حکم کی تاویلیں اور بے جا تشریحات کرنے لگ جاتے ہیں جہاں کہیں بھی اللہ نے عورتوں کا کفیل مردوں کو بنا دیا ہو یا مردوں کی حاکمیت عورتوں پر قائم کی ہو۔ حجاب ، پردہ، داڑھی تو گویا ڈراؤنے  خواب ہیں جو نائٹ مئر آن داعیلم اسٹریٹ  کی طرح انکو ڈراتے پھرتے ہیں۔ بس ان ڈراؤنے خوابوں سے  چھٹکارا پانے کا ایک ہی راستہ نظر آتا ہے کہ داڑھی کو عربی کلچر کا حصہ بنا کر راستے سے ہٹا دیا جائے اور پردہ کو  صرف ’’آنکھوں میں حیا‘‘ کے نام پر مقید کر دیا جائے۔ کوئی ان عقل کے کودنوں سے پوچھےکہ بھئی تم کو داڑھی نہیں رکھنی تو نا رکھو ، پردہ نہیں کرنا تو نہ کرو لیکن اپنی خفت مٹانے کے لئے انکا جزو دین ہونے کا انکار کیوں کرتے ہو۔ ہم نے تو آج تک نہ کوئی سکھ دیکھا اور نہ ہی یہودی جس نے اپنے مذہب میں داڑھی کا انکار کیا ہو بس یہ ساری آفت مسلمانوں کو ہی پڑی ہوتی ہے۔ مغربی پروپیگنڈے کے زیر اثر جہاد کے نام سے ایسی چڑ ہوگئی ہے کہ محمد بن قاسم سے لیکر سلطان صلاح الدین ایوبی تک سب ہی انکو ڈاکو اور لٹیرے نظر آتے ہیں لیکن سکندر کی صورت میں انکو فاتح اعظم نظر آتا ہے تو ہٹلر کی صورت میں ایک کامیاب حکمران۔ جو بیچارے اپنی تاریخ دوسروں کی زبانی سنتے اور سمجھتے ہیں انکا یہی کچھ حال ہوتا ہے۔اسلامی سزائیں وحشیانہ اور اسلامی قوانین دقیانوسی نظر آتے ہیں، جبکہ پھانسی جیسی اذیت ناک موت سے لیکر گوانتاموابے سب کچھ بھلا چنگا نظر آتا ہے۔ اور یہ سب اس وجہ سے ہوتا ہے کہ کبھی اپنے دین کو سمجھ کر پڑھا ہی نہیں ہوتا۔عربی صرف قرآن بغیر سمجھے پڑھنے تک آتی ہے جبکہ انگریزی پر ایسی روانی ہوتی ہے کہ شیکسپئر کے بھائی معلوم ہوتے ہیں ۔ بیچارے اپنے تئیں بہت لبرل بننے کی کوشش کرتے ہیں اور ’’نہ اپنا مسلک چھوڑو اور نہ دوسروں کا مسلک چھیڑو‘‘کی پالیسی پر عملدرآمد کرتے نظر آتے ہیں لیکن ان کا یہ لبرزم دھرا کا دھرا رہ جاتا  جب یہی حضرات  سوشل میڈیا ویب سائٹس پر  اپنی سیاسی جماعت کے حریفوں پر تنقید کرتے اور ان کے خلاف مواد مہیا کرتے نظر آتے ہیں، اس وقت انکا سیاسی لبرزم کہیں معدوم ہوجاتا ہے اور یہ لبرزم کی چڑیا صرف مذہب کا دانہ چگتی نظر آتی ہے۔قوم پرستی کے مرض میں مبتلا ہوکر لمبی لمبی بحثیں کرتے نظر آتے ہیں لیکن دین کے کسی  بھی بنیادی معاملے کو اختلافی قرار دیکر پہلو تہی اختیار کر لیتے ہیں، یہ بیماری الطاف حسین کے ساتھیوں اور عمران خان  کے حماتیوں میں زیادہ پائی جاتی ہے۔طالبان سے خدا واسطے کا بیر ہے  اور ان سے  مذاکرات تک کے قائل نہیں، لیکن  درگاہوں اور مزاروں پر شرک کر کے اللہ کو گالی دینے والے ، عید میلاد النبی جیسی بدعات کر کے  نبی ﷺ  کی تعلیمات کی دھجیاں اڑانے والے اور محرم و تعزیہ  داری  کے بہانے صحابہؓ کو گالیاں دینے والوں کے خلاف لب کشائی کو  فتنہ انگیزی قرار دیتے ہیں۔ لیکن اگر کوئی انکے سیاسی لیڈر کے خلاف کوئی ریمارکس پاس کردے  تو سوشل میڈیا ویب سائٹس سے لیکر ٹی وی ٹاک شوز تک میں اسکی ایسی کم تیسی کر دیتے ہیں اور اس وقت نہ تو یہ فتنہ انگیزی ٹھہرتی ہے اور نہ ہی انکے لبرل ہونے پر کوئی آنچ آتی ہے۔  ایسی لوگ لبرل نہیں صرف مذہبی لبرل ہوتے ہیں ورنہ سیاسی طور پر تو یہ بڑے ہی متشدد  واقع ہوتے ہیں۔

##############################
https://web.facebook.com/mohammad.f.haris/posts/10154788000769903
نہیں مقام کی خوگر طبیعت آزاد ہوائے سیر مثل نسیم پیدا کر ہزار ہا چشمہ ترے سنگ راہ سے پھوٹیں خودی میں ڈوب کر ضرب کلیم پیدا کر

##############################
https://web.facebook.com/mohammad.f.haris/posts/10154787757004903
گورے ایک عورت کو کبھی پریزیڈنٹ نہیں بنائیں گے۔ یہ مسئلہ صرف ہم مسلمانوں کے ساتھ ہی ہے، دوسری کی ان چیزوں کو مستعار لیتے ہیں جو کہ خود انہوں نے رد کردیں ہوتی ہیں۔

##############################
https://web.facebook.com/mohammad.f.haris/posts/10154787750714903
بسم اللہ الرحمن الرحیم مشاجرات صحابہؓ سے متعلق مسعود احمد صاحب کی پوسٹ پر احقر کا ایک تائیدی تبصرہ ۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔  صحابہ رضوان اللہ اجمعین کے بارے میں محاکمہ کرنے کا اگر کوئی اہل تھا تو وہ خود صحابہ ؓ تھے۔ بعد کے لوگ جو کہ نہ اس زمانے میں موجود تھے، جن کو نہ ہی ان حالات کا صد فیصد درست علم ہو سکتا تھا اور نہ ہوا، ان کی اس طرح کی تمام آراء صرف قیاس پر مبنی ہی ہو سکتی ہیں اور اس سے زیادہ کچھ نہیں۔  پھر صحابہؓ کے بارے میں بات کرتے ہوئے یہ بات نہیں بھولنی چاہیئے کہ روئے زمین نے بعد از انبیاء ان سے بزرگ ہستیاں نہیں دیکھیں۔ یہ وہ لوگ تھے جو کہ نہ صرف سیرت میں جی رہے تھے بلکہ سیرت بنا بھی رہے تھے۔ ڈاکٹر اسرار احمد نے ایک بہت لطیف نکتہ کی جانب اشارہ کیا تھا کہ اس دنیا میں ہر نبی کی کامیابی کے پیچھے اللہ کی مدد مختلف اسباب کے ساتھ ہی ہوتی ہے، نبی ﷺ کو صحابہؓ کی شکل میں وہ اسباب مہیا آئے تو آپﷺ کی دعوت ہر سو پھیل گئی جبکہ موسیٰ علیہ السلام کو بنی اسرائیل کی شکل میں وہ اسباب مہیا ہوئے تو ایک جنگ میں جانے میں سو حیلے بہانے کرڈالے گئے۔ پھر یہ بات بھی یاد رکھنے کے قابل ہے کہ صحابہؓ کی سیرت سے متعلق اہل تشیع کا پروپیگنڈہ ہمیشہ سے اہلسنت کی کتب میں کسی نہ کسی طرح سے داخل رہا۔ کبھی یہ معتدل شیعوں کی جانب سے تھا جن کا سیاسی میلان جناب علیؓ کی جانب تھا تو کبھی غالی شیعوں کی جانب سے جنکا مذہبی میلان سیدنا علیؓ کی جانب تھا۔ اس لئے ہر دو طرف سے سیدنا علی ؓ کے مقابل آنے والے لوگوں کی کردارکشی کی گئی اور جو لوگ اس بابت معتدل تھے تو انہوں نے اس کردار کشی کو خطائے اجتہادی سے بدل ڈالا۔ اہلسنت کی سیرت و تاریخ کی کتب میں ایسے کئی نام موجود ہیں جو کہ احادیث کے جلیل القدر رواۃ تھے لیکن ان کا سیاسی میلان تشیع کی جانب تھا، سو اپنے ذہنی میلان سے مجبور ہوکر انہوں نے بہت سے ایسے ادراج کئے یا پھر احادیث  کو ایسے پیرائے میں نقل کیا کہ جس سے شیعی پروپیگنڈے کو کسی نہ کسی طرح سے تقویت ملتی رہی۔ یقین نہ آئے تو ہر اس راوی کی روایات اٹھا کر جائزہ لے لیا جائے جس پر ادنیٰ درجہ میں بھی تشیع کی طرف میلان ہونے پر کلام کیا گیا ہے، جیسا کہ امام زہری، عبدالرزاق بن ہمام صنعانی،  ابو نعیم فضل بن دکین، خالد بن مخلد، امام طبری وغیرہ۔ یہ سب حضرات ثقہ اور امام حجت ہیں  اور درحقیقت احکام  میں ان کی روایات ایسی شاندار ہیں کہ موتیوں سے لکھنے اور عمل کرنے کے لائق ہیں، لیکن تاریخ یا مشاجرات صحابہؓ سے متعلق ان لوگوں کی روایات کو  اہل عدل کے لئے بغیر تاویل کے قبول کرنا مشکل ہوجاتا ہے۔ سو جب ان  اصحاب نے صحابہؓ کے باہمی نزاعات کے بارے میں کچھ لکھنا چاہا تو وہاں غیر اختیاری طور پر ہی سہی لیکن ان کا میلان سیدنا علیؓ کی جانب رہا، سو جب بھی تاریخ لکھی گئی تو اسی طرح سے لکھی گئی کہ سیدنا علیؓ درست اور ان کے مد مقابل آنا والا غلط۔ اور چونکہ یہ حضرات بعد میں آنے والے علماء و محدثین کی نظروں میں نہ صرف جلالت قدر رکھتے تھے بلکہ حد درجہ لائق اتباع بھی تھے، سو ان کی باتوں، محاکموں اور نظریات کو  زیادہ تر آنکھیں بند کرکے مان لیا گیا۔اور پھر آہستہ آہستہ پوری امت اسی بات کی ہمنوا ہوتی چلی گئی یہاں تک کہ اہلسنت کے ہاں خلفائے راشدین کی تعداد کو صرف چار تک ایسے محدود و مقید کردیا گیا کہ گویا نبی ﷺ نے کسی حدیث میں فرمایا ہو کہ خلفائے راشدین چار ہی ہونگے۔حالانکہ قرآن تو صریح الفاظ میں صحابہؓ کے بارے میں صراحت کرتا ہے کہ اولئک ھم الراشدون، یعنی تمام صحابی راشد ہیں سو ایسی ہر خلافت جسکا سربراہ  کوئی صحابی ہوگا   اور جس کی برپا کردہ خلافت کے عمال میں صحابہؓ کی کثرت ہوگی  اور جس کی خلافت پر صحابہؓ کا اجماع ہوگا، وہ خلافت راشدہ ہوگی اور وہ خلیفہ خلیفہ راشد۔لیکن افسوس صد افسو س کہ سیدنا معاویہ ؓ کو خلیفہ راشد کے منصب سے اتار کر ’’ملک‘‘ یعنی بادشاہ بنادیا گیا اور جن لوگوں نے بہت احسان اور اعتدال بھی دکھایا تو انہوں نے بھی سیدنا معاویہؓ کو  ’’الملک العادل‘‘ ایک عادل بادشاہ قرار دے دیا۔یعنی مقام حیرت ہے کہ سیدنا علی ؓ کا خانہ جنگی والا دور جس میں سبائی ریشہ دوانیوں کی وجہ سے قصاص عثمان ؓ کے معاملہ پر صحابہؓ کے مابین تلواریں چلیں اور خانہ جنگی کا شکار ہوکر ہزاروں مسلمان شہید ہوگئے، وہ دور تو سیدنا علیؓ کی ذاتی فضلیت  کی بناء پر خلافت راشدہ کہلاتا ہے اور سیدنا معاویہؓ کا دور جو کہ امن و امان، صلح و آشتی اور جہاد کا دور تھا، وہ معاویہ ؓ کے شرف صحابیت  اور ان تمام اوصاف کے باوجود خلافت راشدہ نہ کہلاسکا۔ فیا للعجب۔ آخر کوئی تو بتائے کہ صحیح روایات کے تحت وہ کونسی خصوصیات تھیں جو کہ سیدنا علی ؓ کے دور میں تھیں  لیکن سیدنا معاویہؓ کے دور میں نہیں تھیں جو کہ سیدنا معاویہؓ کو ایک خلیفہ راشدکے منصب پر بیٹھنے سے روک رہی تھیں۔یاد رہے، میں نے یہاں ’’صحیح روایات‘‘ کے الفاط استعمال کئے ہیں۔ سو اس فکری تضاد کی وجہ یہی ہوئی ہے کہ ہمارے چند علماء نے شروع میں  صرف اپنے ذہنی میلان کی وجہ سے صحابہؓ کی ایک جماعت کو ملزم کے کٹہرے میں کھڑا کردیا تھا اور چونکہ ان علماء کا مقام و مرتبہ بلا شک و شبہ امت میں متفق علیہ تھا، سو ان علماء کی اس ’’اجہتادی غلطی‘‘ کو بعد کے علماء ان کے مقام و مرتبہ سے متاثر ہوکر قبول کرتے چلے گئے اور اس طرح سے مشاجرات صحابہؓ  کے معاملہ میں صحابہؓ کے مابین ’’خطائے اجہتادی‘‘ کا نظریہ وجود میں آیا جو کہ دراصل خود ایک بڑی ’’خطائے اجہتادی‘‘ ہے۔ اس نظرئیے یا طرز عمل کا مزید نقصان یہ ہوا کہ جس  تعصب کی عینک کو لگا کر سیدنا علیؓ کے حامی ان کے مدمقابل  گروہ صحابہؓ کو دیکھتے تھے اس سے زیادہ نمبر کی عینک لگا کر  کچھ لوگوں نے خود سیدنا علیؓ کو دیکھنا شروع کردیا، سو اس رد عمل کی نفسیات نے شیعت  کے مقابلہ میں خارجیت کو جنم دینا شروع کیا۔ اور واقعی یہ بات اس حد تک تو ٹھیک تھی کہ جس  زاویہ نظر سے آپ سیدنا علیؓ کے مخالفین کو دیکھ رہے ہیں، خود وہی زاویہ نظر سیدنا علیؓ کے بارے میں بھی رکھا جاسکتا ہے، یوں ایک  ’’غلط طرز عمل‘‘ نے دوسرے  ’’غلط طرز عمل ‘‘ کو جنم دے ڈالا۔اگر اس ’’غلط طرز عمل‘‘ کو  شروع میں ہی نہ پنپنے دیا جاتا تو رد رافضیت کا مخالفانہ بیانیہ کبھی وجود میں نہ آتا اور یوں خارجیت کی کونپلیں اس امت میں نہ پھوٹتیں۔ یقین جانئے آپ آج  اہلسنت کی زمین  سے شیعت کی یہ خود اگ آنے والی  مضر جڑی بوٹیاں  اکھاڑنا شروع کردیں تو کچھ ہی دنوں میں خارجیت نے دم توڑ دینا ہے۔اور اس کے لئے ہمیں تحمل اور ایک دوسرے کو سمجھ کر ساتھ کام کرنے کی ضرورت ہے اور یہ مان لینے میں کوئی حرج نہیں کہ بعض معاملات میں ہمارے اکابر سے سہو ہوگیا سو ا ن کے سہو پر ہم کو اصرار کرنے کی ضرورت نہیں کیونکہ ہمارے اکابر ہی ہم کو صحابہؓ کی محبت کا درس دے گئے ہیں، سو حب صحابہؓ کے تحت اگر ہم اپنے اکابر کی کسی بات سے اختلاف کرتے بھی ہیں تو اس سے انکا مرتبہ کم نہیں ہوجاتا کیونکہ دوسری جانب ہم ان کی حب صحابہؓ سے متعلق رائے پر ہی عمل کرکے یہ کام کر رہے ہیں۔اور ساتھ میں کم از کم  اس متعلق کام کرنے والے لوگوں پر ناصبیت کی پھبتیاں کسنا بھی بند کردیں کیونکہ یہ ناصبیت کی پھبتیاں دوسرے لوگوں کو آ پ پر شیعت کی تہمت لگانے کا جواز فراہم کرتی ہیں۔

##############################
https://web.facebook.com/mohammad.f.haris/posts/10157969397964903
رشتے طے ہونے سے قبل  منگیتر کو دیکھنا اور اس کے ساتھ گھومنا ============== دوست نے سوال کیا کہ میری والدہ  ایک جگہ میرا رشتہ طے کرنا چاہ رہی ہیں، میں چاہتا ہوں کہ  رشتہ طے ہونے سے قبل اس لڑکی سے چندملاقاتیں کرلوں تا کہ ہم دونوں ایک دوسرے کے مزاج کو سمجھ کر یہ اندازہ لگا لیں کہ ہم آگے کی پوری زندگی ایک دوسرے کے ساتھ گزار سکتے ہیں یا نہیں۔ لیکن مسئلہ یہ ہے کہ لڑکی کے گھر والے  نہایت سخت  اور دینی قسم کے لوگ ہیں۔ وہ مجھے لڑکی کی تصویر تک دکھانے کے  حق میں نہیں چہ جائیکہ  مجھے اس کے ساتھ وقت گزارنے کی اجازت دیں۔ سو اس سلسلے میں اسلام کیا کہتا ہے، وہ بتائیں تاکہ میں  لڑکی کے گھر والوں کو رضامند کرسکوں۔ دیکھئے جو صورتحال بیان کی گئی ہیں، میرے ناقص علم کے تحت تو وہ دونوں ہی افراط و تفریط کا شکار ہیں۔ آپ جو کچھ چاہتے ہیں وہ کچھ نہیں  محض  مغربی معاشرے سے مرعوبیت کا شکار ہونے کا شاخسانہ ہے جہاں مردوعورت ایک دوسرے کے ساتھ وقت گزارے بغیر شادی کرنے کا تصور بھی نہیں کرسکتے اور بالفرض محال اگر اس بات کی اجازت دے بھی   دی جائے تو اس کی حدود کون متعین کرے گا کہ یہ میل ملاپ کس حد تک ہوگا۔ جوانی کے جوش اور شیطان کے بہکاوے میں بات صرف بات چیت تک محدود رہنا کم ہی ممکن رہتا ہے اور ھل من مزید کے مصداق شادی شدہ زندگی کے تمام لوازم کو ٹیسٹ کرنے کی سعی کی جاتی ہے تاکہ  اس بات کا اطمینان کرلیا جائے کہ بعد میں مزاج سے لیکر شہوانی  خواہشات تک ہر شے میں فریقین  ایک دوسرے کے ساتھ بھرپور موافقت  و مطابقت رکھتے ہیں یا نہیں ۔ اگر اس نظریہ پر عمل کرلیا جائے تو لڑکی کی عزت کس قدر محفوظ رہ سکتی  ہے، اس کا اچھے سے اندازہ کیا جاسکتا ہے۔ خاص کر  ایسے موقعوں پر جب کہ لڑکا لڑکی  دونوں ایک ساتھ ایک مدت تک رہ چکے ہوں اور اس کے بعدمزاج نہ ملنے کے سبب  لڑکا رشتے سے انکار کردے۔ ا س کے بعد جتنے منہ ہونگے اتنی باتیں ہونگی اور لڑکی کے ساتھ ساتھ اس کے گھر والوں کی عزت بھی خاک میں مل جائے گی۔  مذکورہ بالا مبحث تو آپ کی سوچ پر عمل پیرا ہونے کے نقصانات تھے۔ جبکہ دوسری سوچ جو کہ آپ کے متوقع سسرالیوں کی ہے وہ  ایک دوسری تفریط ہے  کہ وہ آپ کو  آپ کی متوقع زوجہ کی تصویر تک دیکھانے کے قائل نہیں جب کہ  ان کا یہ عمل سنتِ نبویﷺ سے براہِ راست متصادم ہے۔ کتب ِ احادیث میں ایسی معتدد روایات موجود ہیں جن میں آپﷺ نے خودمردوں کو حکم دیا کہ رشتے طے ہونے سے قبل عورت کو ایک نظر دیکھ لے۔ اس کا خود کا دیکھنا کسی وجہ سے ممکن نہ ہو، جیسے وہ ملک سے باہر ہو یا کوئی اور وجہ ، تو اپنے خاندان کی کسی عورت کو بھیج  دے کہ وہ جاکر عورت کو دیکھ آئے۔ خیر آج کل ویڈیو کالنگ اور تصاویر کی فراوانی کے ضمن میں یہ  محدودیت بھی مفقود ہوچکی ہے۔ اور مرد آرام سے عورت کو دیکھ سکتا ہے۔ دیکھئے  اس بات میں کوئی دو رائے ہونے کا احتمال نہیں ہے کہ شریعت اسلامیہ نے اجنبی عورتوں کو دیکھنے سے منع کیا ہے تاکہ عورت کی عزت و عصمت برقرار رہے تاہم کچھ معاملات و حالات ایسے ہیں جہاں شریعت نے اس کی اجازت دی ہے کہ مرد و عورت ایک دوسرے کو دیکھ سکیں اور ان میں سے ایک موقع  رشتہ ازدواج میں منسلک ہونے سے قبل  کا ہے۔  سنن ابو داؤد کی روایت میں مذکور ہے کہ سیدنا جابر ؓ بیان کرتے ہیں کہ نبی ﷺ نے فرمایا  "جب تم میں سے کوئی کسی عورت سے منگنی کرے تو اگراس  میں  نکاح میں رغبت دلانے والی چيز دیکھ سکے تو اسے ایسا کرنا چاہیے"، پس میں نے بنوسلمہ کی ایک لڑکی سے منگنی کی اورمیں اسے دیکھنے کے لیے کھجور کے تنوں میں چھپ جایا کرتا تھا حتی کہ میں نے اس میں نکاح کی رغبت دیکھی تو اس سے شادی کرلی۔ اسی طرح صحیح مسلم کی روایت میں سیدنا ابو ہریرہؓ سے مروی ہے کہ میں نبی ﷺکے پاس تھا توایک شخص نبی ﷺکے پاس  آیا اورکہنے لگا میں نے ایک انصاری عورت سے شادی کی ہے ، رسول اکرم ﷺ نے اس سے پوچھا کہ  کیا تم اسے دیکھا ہے ؟ وہ کہنے لگا نہیں ، نبی صلی اللہ علیہ وسلم نے فرمایا : جاؤ اسے جاکر دیکھو کیونکہ انصار کی آنکھوں میں کچھ ہوتا ہے ۔ سنن دارقطنی اور ابن ماجہ کی روایت میں مذکور ہے کہ  سیدنا مغیرہ بن شعبہؓ کہتے ہیں کہ میں نے ایک عورت  سے منگنی کا ارادہ کیا اور آپﷺ سے بیان کیا تو آپﷺ نے فرمایا کہ کیا تو نے اسے دیکھا ہے، میں نے نفی میں جواب دیا۔ اس پر آپﷺ نے فرمایا کہ جاکر اسے ایک دفعہ دیکھ لو کیونکہ ایسا کرنا تم دونوں کے مابین  زیادہ استقرار کا باعث بنے گا۔ سیدنا مغیرہؓ کہتے ہیں کہ میں نے ایسا ہی کیا ۔ اسی طرح بخاری، مسلم اور سنن نسائی کی  اُس مشہور روایت کا تو  سب کو معلوم ہے جہاں ایک عورت آپﷺ کی خدمت میں حاضر ہوکر اپنے آپ کو آپﷺ کو ہبہ کرتی ہیں، آپﷺ ایک نگاہ اٹھا کر اسکی طرف دیکھتے ہیں اور پھر نظر جھکالیتے ہیں۔ اس پر ایک دوسرے صحابی اٹھ کر اس عورت سے نکاح کی خواہش ظاہر کرتے ہیں۔ الغرض کتب حدیث کے مطالعے سے یہ بات مترشح ہوجاتی ہے کہ منگنی سے قبل  متوقع زوجین کو ایک دوسرے کو دیکھ لینا بہتر ہے. تاہم  یہ دیکھنے کی حدود کیا ہونگی تو اس متعلق فقہاء کے مختلف اقوال ہیں۔ امام ابو حنیفہؓ کے نزدیک دونوں پاؤں، ہتھیلیاں اور چہرہ دیکھنے کی اجازت ہے  اور یہی بات ابن عابدین شامی نے حاشیہ ابن عابدین میں لکھی ہے اور اس سے زیادہ تجاوز کرنے کو ممنوع قرار دیا ہے۔ جبکہ امام مالک کے نزدیک صرف  چہرہ اور ہتھیلیاں ہی دیکھی جاسکتی ہیں اور امام احمد کے نزدیک  عام طور پر جو ظاہر ہو وہ دیکھا جا سکتا ہے جیسے چہرہ، ہتھیلیاں،گردن، پنڈلیاں وغیرہ۔ امام شافعی کا ماننا ہے کہ جب مرد کسی عورت سے شادی کرنا چاہے تو  اس کے لیے عورت کو بغیر اوڑھنی کے دیکھنا جائز نہيں ، ہاں اس کا سر ڈھانپے ہونے کی صورت میں صرف چہرہ اورہاتھ اس کی اجازت اوراجازت کے بغیر بھی دیکھ سکتا ہے ( یعنی چھپ کر ) ۔ امام نوویؒ نے روضۃ الطالبین  جلد ۷ میں اس متعلق تفصیل سے کلام کیا ہے۔ آپ لکھتے ہیں کہ جب لڑکی سے نکاح میں رغبت ہو تو اسے دیکھنا مستحب ہے تا کہ بعد میں ندامت نہ اٹھانی پڑے ۔اورایک قول یہ بھی ہےکہ دیکھنا مستحب نہیں بلکہ مباح ہے ، اور احادیث کی روشنی میں پہلی بات ہی صحیح ہے ۔ دیکھنے میں تکرارعورت کی اجازت اوربغیر اجازت دونوں طریقوں سے جائز ہے ، اگر دیکھنا ممکن نہ ہوسکے تو کسی عورت کو اسے دیکھنے بھیجے جو اسے اچھی طرح دیکھ کر اس کی صفات مرد کے سامنے رکھے ۔اورعورت بھی جب شادی کرنا چاہے تو وہ بھی مرد کودیکھ سکتی ہے اس لیے کہ جس طرح مرد کی پسند ہے اسی طرح عورت کی بھی پسند ہے۔ عورت کا چہرہ اورہتھیلیاں دونوں طرف سے دیکھ سکتے ہیں اس کے علاوہ کوئي اورچیز نہیں دیکھی جاسکتی ۔ (صفحہ ۲۰) البتہ یہ بات یاد رہے کہ تمام فقہاء اس بات پر متفق رہے ہیں کہ یہ دیکھنا جلوت میں ہوگا۔ شادی سے قبل متوقع زوجین کو ایک دوسرے کے ساتھ خلوت میں وقت گزارنے کی  سختی سے ممانعت ہے۔اسی طرح وہ ایک دوسرے کو چھو بھی نہیں سکتے۔ چہ جائیکہ  ہاتھوں میں ہاتھ ڈال کر ساتھ گھومیں جیسا کہ آج کل ہمارے ہاں مغربی تہذیب کی نقالی اور حیا باختہ میڈیا کے زیرِ اثر مروج ہوچلا ہے اور کئی گھرانے اب اس میں کوئی قباحت بھی محسوس نہیں کرتے۔ اگر اس سلسلے میں ان سے  کچھ عرض کیا جائے تو کہتے ہیں کہ کیا کریں، آج کے لڑکے لڑکیاں سنتے ہی  کہاں ہیں۔ جبکہ اس سلسلے میں سب بہترین عمل موجود زمانے کے تقاضوں کے  لحاظ سے یہ ہے کہ  منگنی ہوتے ہی لڑکا لڑکی کو عقدِ نکاح میں باندھ دیا جائے تاکہ اس کے بعد فریقین کا  فون پر باتیں کرنا، ساتھ گھومنا پھرنا اور ایسے جتنے کام ہوں وہ شرعی حدود کے اندر آجائیں۔ رخصتی اس وقت کروالی جائے جس وقت آسانی  اور ارادہ ہو۔ پاکستانی معاشرے میں موجودہ دور میں لڑکا لڑکی کو منگنی کرکے ان کے حال پر چھوڑ دینا سخت  مضر اور غیر شرعی اثرات کا حامل ہوسکتا ہے اور ہو بھی رہا ہے۔ آج کل کے منگیتر جوڑے والدین کی ڈھیلی گرفت اور میڈیا کی حیا باختہ ثقافت کے پرچار کے تحت منگنی کے دوران وہ سب کچھ کر گزرتے ہیں جن کے بعد منگنی ختم ہونے کی صورت میں اس لڑکی سے کسی دوسرے لڑکے کا رشتہ کرنا کافی مشکل ہوجاتا ہے کیونکہ  دوسرا لڑکا  بھی اسی معاشرے کا پروردہ ہوتا ہے اور اسکو اندازہ ہوتا ہے کہ عام گھرانوں میں منگنی کے بعد منگیتروں میں کس قسم کے روابط رواں  ہوجاتے ہیں۔ یہی سبب ہے کہ  فقہاء نے نہایت سختی سے منگیتروں کا شادی سے قبل  خلوت میں ملنے یا ایک دوسرے کو چھونے کی ممانعت کی ہے۔  علامہ ابن قدامہ حنبلی فرماتے ہیں کہ منگیتر سے خلوت کرنا جائز نہیں کیونکہ یہ حرام ہے ، اورشریعت میں دیکھنے کے علاوہ کچھ وارد نہيں اس لیے خلوت  بدستور حرام رہے گی ، اوراس لیے بھی کہ خلوت کی بنا پر حرام کام کے وقوع کا اندیشہ موجود رہتا ہے۔ امام زیلعی حنفی سے منقول ہے کہ مرد کے لیے اپنی منگیتر کے چہرہ اورہتھیلیوں کو چھونا جائز نہیں ۔  اگرچہ شہوت کا خدشہ نہ بھی ہو ۔ ایک تو اس کی حرمت ہے اورپھر اس کی ضرورت بھی نہیں ۔ تحریر: محمد فھد حارث

##############################
https://web.facebook.com/mohammad.f.haris/posts/10157965811069903
مسئلہ کشمیر و فلسطین ====== جہاد اور احتجاج میں وہی فرق ہے جو افغانستان اور فلسطین و کشمیر میں ہے۔ احتجاج کے تحت ستٌر سالوں میں فلسطین  و کشمیر کے لئے پوری امتِ مسلمہ کچھ نہ کرسکی جبکہ جہاد کے زیر ِاثر صرف بیس سالوں میں  دنیا کی غریب ترین قوم نے اکیلے ہی سپر پاور امریکہ کو گھٹنے ٹیکنے پر مجبور کردیا۔ آخر اللہ نے قرآن میں جہاد سے متعلق آیات کوئی عبث تھوڑی اتاری ہیں۔ اور آپکو معلوم ہے کہ افغانستان میں امریکہ کیوں گھٹنے ٹیکنے پر مجبور ہوا، کیوں لاکھ مشکلات اور پوری امت کے انکو تنہا چھوڑنے کے باوجود طالبان اپنے مقاصد کو حاصل کرپائے، کیونکہ وہ بکے نہیں، وہ جھکے نہیں،  ہزار مشکلات کے باوجود انکی اخلاقی قدریں پست نہیں ہوئیں۔ وہ امریکہ کے حملے سے پہلے جس اسلام اور جن  اقدار پر عمل پیرا تھے، مکمل تباہ و برباد ہونے کے بعد بھی ان پر کاربند رہے۔ اور دیکھ لیجیے کہ  اتنی بڑی طاقت سے ٹکر لینے کے بعد بھی وہ آج اسکی آنکھوں میں آنکھیں ڈال کر مطالبات سامنے رکھتے ہیں۔ وہ شیخ عبداللہ، محبوبہ مفتی یا یاسر عرفات کی طرح حالات کے تحت ڈھل  کر اپنی وفاداریاں نہیں بدل لیتے تھے۔ سو وجہ ہمیں خود جان لینی چاہیئے کہ کیوں ستٌر سالوں میں کشمیر و فلسطین کا مسئلہ حل نہیں ہوتا اور کیوں بیس سال سے بھی کم کے عرصے میں امریکہ طالبان سے مذاکرات کرنے پر تیار ہوجاتا ہے۔ جہاد مع ایمان و اخلاق ہی قوموں کی بقا کی ضامن ہوتی ہیں۔ وہ تین سو تیرہ تھے لیکن ایمان و اخلاق کے اتنے بلند مرتبے پر فائز تھے کہ ہزار کے بہترین آلات جنگ سے مسلح لشکر کو کسمپرسی کی حالت میں بھی بیخ و بن سے اکھاڑ کر رکھ دیا۔ اگر احتجاج اور قرار دادوں سے مسئلے حل ہونے ہوتے تو حکیم بن حزام اور عتبہ بن ربیعہ کی خدمات حاصل کرنا مشکل نہ تھا۔ مذاکرات سے یا فقط احتجاج سے مسائل حل ہوتے تو رسول اللہ صلی اللہ علیہ وسلم کو جنگیں کیوں کرنی پڑتیں کہ آپ صلی اللہ علیہ وسلم سے زیادہ صلح جو طبیعت کا مالک اور قتال سے گریزاں کون ہوسکتا تھا۔ تحریر: محمد فھد حارث

##############################
https://web.facebook.com/mohammad.f.haris/posts/10157963824149903
مناظرہ باز (ساجد نقشبندی کی حالیہ پوسٹ کے تناظر میں چند گزارشات) ===================== ایک گھنٹے قبل ساجد نقشبندی صاحب نے پوسٹ کی تو کئی احباب نے کہا کہ اسکا جواب لکھئے جبکہ میں مناظرہ باز افراد سے ہمیشہ دوری بنائے رکھتا ہوں اور پچھلی دفعہ جو میں نے ساجد نقشبندی صاحب کی بابت لکھا تو وہ بھی ان کی رذیل حرکت کے سبب لکھا ورنہ میں شاید ان جیسے افراد کو کبھی مخاطب نہ کرتا۔ وہ سارے احباب جو چاہتے ہیں کہ میں ساجد نقشبندی صاحب جیسے مناظرہ باز کی بابت کچھ لکھوں یا پھر ساجد صاحب اور خود سے متعلق   قارئین کے اذہان صاف کرنے سے متعلق قرطاس قلم سنبھالوں تو ایسے تمام افراد کی جناب میں عرض ہے کہ  آپ احسن طریقے اور اسوہ حسنہ کے زیر اثر کسی کو بھی اپنی بات سمجھا سکتے ہیں، سمجھا نہ بھی پائیں تو کم از کم اس کو اپنی دعوت پر غور کرنے پر مجبور کرسکتے ہیں، لیکن مناظرہ باز و مجادلہ باز افراد کو کوئی مردمومن اپنی بات سمجھانا تو دور کی بات غور کرنے پر بھی مجبور نہیں کرسکتا، کیونکہ مناظرہ باز کا مقصد آپ کی بات سمجھنا نہیں بلکہ اس کا رد کرنا ہوتا ہے۔ اس کے ذہن میں یہ بات پہلے سے ہی راسخ ہوچکی ہوتی ہے کہ کسی بھی نظرئیے کی بابت اس کا یا اس کے استاد کا علم و تحقیق حرف آخر ہے، اصلاح کی ضرورت اس کو نہیں بلکہ ہر حال میں فریق مخالف کو ہے۔ پھر مد مقابل آنے پر اسکا مقصد صرف  آپ کا ابطال رہ جاتا ہے۔ آپ کیا کہنا چاہتے ہیں، آپ کا اصل مدعا کیا ہے، اس سے اسکو کوئی سروکار نہیں ہوتا۔ اس کو سروکار ہوتا ہے تو صرف اس بات سے کہ کس طرح سے ممکن ہو اپنی یا اپنے استاد کی کہی بات کو حق ثابت کرے اور آپ کی بات کو غلط۔ اب چاہے اس بابت اسکو کمزور ادلہ کی طرف ہی رجوع کرنا پڑے یا پھر اپنے ہی اصولوں سے انحراف کرنا پڑے، وہ سب کچھ کر گزریگا اور یہ درحقیقت بہت ہی خراب صورتحال ہے۔ یاد رہے ایسے ہی لوگوں کے لئے قرآن فرماتا ہے کہ صم بکم عمی فھم لا یرجعون۔ یاد رکھیے مناظرہ باز چاہے جتنا ہی غلط کیوں نہ ہو، آپ اس سے نہیں جیت سکتے۔ اس کے پاس چرب زبانی کا ہتھیار ہوتا ہے، وہ صحیح کو غلط اور غلط کو صحیح کرکے پیش کرنے کی صلاحیت رکھتا ہے۔ یہی وجہ تھی کہ نبی ﷺ نے فرمایا تھا کہ تم لوگ اپنے جھگڑے باہم نپٹالیا کرو، میرے پاس نہ لایا کرو، کیونکہ ہوسکتا ہے کہ تم میں سے کوئی اپنا مقدمہ چرب زبانی سے میرے سامنے پیش کردے اور میں اس کے حق میں فیصلہ دیدوں اور وہ روز قیامت اس کی پرسش کا باعث بن جائے۔ سو جب ایک چرب زبان نبی ﷺ کے بلا وحی دنیاوی فیصلوں پر اثر انداز ہوسکتا ہے تو ہم آپ کی حیثیت ہی کیا۔ پھر مناظرہ باز الجھ کر نہ صرف آپ کو اپنے مرتبے تک گرائیگا بلکہ منفی پروپیگنڈے کے ذریعے آپ کی ساکھ بھی عوام الناس میں خراب کریگا۔ سو بہتر یہی معلوم ہوتا ہے کہ مناظرہ بازی اور مناظرہ بازوں سے احتیاط برتی جائے۔ اپنی بات احسن طریقے سے عوام کے سامنے رکھ دی جائے اور مناظرے بازوں کے جواب الجواب میں نہ الجھا جائے۔ مناظرہ بازی آپ میں تشدد پسندی پیدا کرکے حق کو قبول کرنے میں مانع ثابت ہوتی ہے اور مناظرہ باز کے نزدیک سارا خیر صرف اسی کے مسلک میں مقید ہوتا ہے۔ ہمیں ہمیشہ اللہ سے ایسے بننے سے پناہ مانگنی چاہیئے۔ ابلیس کی یہ تلبیس بہت حسین ہوتی ہے کہ وہ اپکو باور کرواتا ہے کہ آپ اپنی بات کا دفاع کرکے حق بات کا دفاع کررہے ہیں جبکہ اصل میں آپکا مقصود حق بات کا دفاع نہیں بلکہ صرف اپنی بات کا دفاع مقصود ہوتا ہے چاہے وہ حق ہو یا ناحق۔ یاد رکھئے مناظرہ بازی سخت قبیح عمل ہے جو کہ انسان کو جلد یا بدیر کج فہم و ہٹ دھرم بنا کر ہی چھوڑتا ہے سو کوشش کیجئے کہ خود کو ابلیس لعین کی اس تلبیس سے بچا کر رکھیں اور اسکا سب سے اچھا حل یہ ہے کہ خود کو ہمیشہ ایک طالبعلم تصور کریں جو کہ مسلسل سیکھنے کے مراحل میں ہے اور جس کا اصل مقصود قرآن و حدیث کا اتباع ہے نا کہ مسلکی رجحان کا اتباع نہیں۔ پھر دیکھئے گا کہ حق خود بخود ان شاءاللہ آپ پر منکشف ہوتا جائیگا۔ کسی بھی عالم کے بارے میں اس وقت تک کوئی رائے قائم نہ کریں جب تک کہ اس کی کتب کا بالاستعیاب مطالعہ نہ کرلیں۔ اگر آپ کے اندر اتنی علمی استعداد موجود ہے کہ صحیح اور غلط میں تمیز کرسکیں تو دوسروں کی آراء اور اپنے علماء کے فتاویٰ کے ساتھ ساتھ کسی بھی عالم یا شخصیت کو خود پڑھ کر اس کے بارے میں رائے قائم کریں۔  یہ بات یاد رکھیئے کہ حق سارا کا سارا کسی ایک مسلک میں مقید نہیں۔ البتہ ہم میں سے اگر کوئی خود کی نسبت کسی مسلک کی طرف کرتا ہے تو وہ صرف اس لئے کہ دوسرے مسالک کی بہ نسبت وہ خود کو اس مسلک کے پیش کردہ ادلہ اور رجحانات سے زیادہ نزدیک پاتا ہے۔ اس کا قطعی یہ مطلب نہیں ہونا چاہیئے کہ ہمارا مسلک سرتاپا صائب اور دوسرے کا مسلک پورا کا پورا ناحق پر مبنی ہے۔ اہل علم کی اچھی باتیں لیجئے اور ان کی جو باتیں آپ کی تحقیق کے تحت غلط ہیں، اسکو چھوڑ دیجئے۔ کسی بھی اہل علم کے بارے میں رائے قائم کرتے ہوئے اس بات کا خیال رکھیئے کہ اس اہل علم کی علمی مساعی میں شر کا پہلو غالب ہے یا خیر کا۔ اگر شر کا پہلو غالب ہے تو بلاشبہ اس عالم کو مطعون کریں اور لوگوں کو اس سے احتراز کا مشورہ دیں لیکن اگر خیر کا پہلو غالب ہے تواس عالم کا پورا احترام کرتے ہوئے لوگوں کو اس کے تسامحات سے مطلع کیجئے اور ان کی احسن تعلیمات کی تائید اور سئیہ تعلیمات کی نفی کیجئے۔ پوری کوشش کیجئے کہ کسی بھی شخصیت سے متعلق تعصب کا شکار نہ ہوں۔ اپنے مطالعہ کو وسیع کیجئے اور کھلے دل سے بلا کسی تنقیدی جذبے کے دوسرے مسالک اور ان کے علماء کو بھی پڑھئیے۔ یہ چیز آپ کے اندر سے تعصب اور تشدد کو ختم کرے گی۔ جب بھی آپ کسی عالم کو پڑھتے ہیں تو صرف اس وقت آپ اسکا درست نقطہ نظر جانتے ہیں۔  دوسرے اس کے بارے میں کیا کہتے ہیں، یہ اہم نہیں، اہم یہ ہے کہ آپ نے اس کی تعلیمات کو پڑھ کر کیا سمجھا اور آپ کی اس کی بابت کیا رائے بنی۔ تین چیزوں پر کسی طور کا سمجھوتہ نہ کیجئے اور جس مسلک یا عالم میں یہ تین چیزیں دیکھیں، ان سے متعلق اس کی رائے کو دیوار پر دے ماریں۔ پہلی ناقص عقائد، دوسری انکار حدیث اور تیسری تشیع و رافضیت۔ تحریر: محمد فھد حارث

##############################
https://web.facebook.com/mohammad.f.haris/posts/10157963191219903
قاضی مظہر حسین کے نعرے *حق چار یار* کا علمی تعاقب از حافظ عبیداللہ =========== قارئين محترم! جیسا کہ گذشتہ قسط میں بیان ہوا کہ سورة النور کی آیت "وعد الله الذين آمنوا منكم وعملوا الصالحات ليستخلفنهم في الأرض كما استخلف الذي من قبلهم .... الآية" کی تفسیرمیں (جسے "آیت استخلاف" بھی کہا جاتا ہے) مفسرین کے مختلف اقوال ہیں، اور اہل سنت کے بہت سے مفسرین نے اس آیت میں خطاب عام بتایا ہے قیامت تک ہونے والی ساری امت محمديه صلى الله عليه وسلم کو بشرطیکہ وہ "مؤمن اور عمل صالح کرنے والے ہوں"، لہذا مدیر "مجلہ صفدر" کا یہ دعوى سراسر باطل ہے کہ " قرآن پاک کی موعوده خلافت راشده کے مصداق باتفاق اهل السنة والجماعة خلفاء اربعه ہیں" کیونکہ جن اکابر اہل سنت کے نزدیک اس آیت میں وعدہ ساری امت سے ہوا تو پھر صرف خلفاء اربعه کی خلافت کو موعوده خلافت کہنے پر اہل سنت کا اتفاق کہاں ہوا؟.  یہاں یہ بات بھی ذہن میں رہے کہ "موعوده خلافت" کا مطلب ہے ایسی خلافت جس کا وعدہ دیا گیا، اور پورے قرآن میں صراحت کے ساتھ "وعدہ استخلاف" صرف سورہ نور کی مندرجہ بالا آیت میں ہی ہے جس میں "وعد الله الذين آمنوا ...." کے الفاظ ہیں، بعض حضرات سورة الحج کی ایک آیت "...الذين ان مكناهم في الأرض..الآية" (جسے آیت تمکین کہا جاتا ہے) کو آیت استخلاف کے ساتھ ملا کر اپنا موقف ثابت کرنے کی کوشش کرتے ہیں کہ وعدہ استخلاف صرف ان سے تھا جو مہاجرین تھے اور جو آیت استخلاف کے نزول کے وقت ایمان لا چکے تھے، یہ ان حضرات کا اپنا استنباط ہے جو کسی اور کے لئے حجت نہیں، کیونکہ یہ دونوں آیات الگ الگ سورتوں کی ہیں، آیت تمکین میں "وعدہ استخلاف" کا ذکر نہیں بلکہ صرف یہ بیان ہوا ہے کہ اگر ہم ان مہاجرین کو یا ان میں سے کسی کو تمکین فى الارض عطا کریں تو وہ الله کے احکام کو نافذ کریں گے ، جبکہ آیت استخلاف میں "وعدہ" کا ذکر ہے کہ "الله نے مومنین صالحین سے وعدہ کیا ہے کہ انھیں بھی اسی طرح زمین کی خلافت عطا کرے گا جیسے ان سے پہلے (بنی اسرائیل) کو عطا کی گئی .....الخ".  مدیر "مجلہ صفدر" نے اپنے نظریہ کے مطابق "قرآن کی موعوده خلافت" کا ذکر کرکے حاشیے میں یہ بھی لکھا ہے کہ:  " مشہور سنی نعره "خلافت راشده حق چار یار" میں بھی اسی طرف اشارہ ہے کہ قرآن پاک کی موعوده خلافت راشده کے مصداق باتفاق اهل السنة والجماعة خلفاء اربعه ہیں اور یہ انہی کا حق ہے"   یہ بھی سراسر دور از کار تاویل ہے، پہلی بات یہ کہ یہ نعرہ ہمیں قرون مشهود لها بالخير میں کہیں نہیں ملتا بلکہ یہ ایجاد ہی موجودہ دور کی ہے، سلف صالحین میں کسی سے ثابت نہیں کہ انہوں نے کہیں (عربى و فارسى كا مجموعه) یہ نعرہ لگایا ہو کہ "خلافت راشدہ" اور اس کے جواب میں لوگوں نے کہا ہو "حق چار یار" ... دوسری بات یہ کہ آپ کو یہ وضاحت کرنے کی ضرورت کیوں پیش آئی کہ "ہماری مراد اس خلافت راشدہ سے قرآن پاک کی موعوده خلافت على منهاج النبوة ہے"؟ کیا آپ یہ نہیں کر سکتے تھے کہ نعرہ ہی یوں بناتے "خلافت موعوده على منهاج النبوة ..حق چار یار"؟؟ تاکہ بار بار اس وضاحت کی ضرورت ہی نہ پڑتی؟ جبکہ آپ خود لکھتے ہیں کہ :  " امام حسن رضى الله عنه ، سيدنا حضرت امير معاويه رضى الله عنه اور سيدنا حضرت عبدالله بن زبير رضى الله عنه كى خلافت "خلافت راشده مطلقه" ہے"  تو جب کوئی صرف "خلافت راشدہ" کا نعرہ لگائے گا تو سامنے والے کو کیسے معلوم ہوگا کہ یہ "خلافت راشدہ مطلقہ" والا نعرہ ہے یا "قرآن کی موعودہ على منهاج النبوة" خلافت کا؟؟ . یہاں تک ہم نے مدير "مجله صفدر" کے نظریہ کے مطابق "خلافت موعوده" پر بات کی ہے، اب ہم آتے ہیں "خلافت على منهاج النبوة" کی طرف، تو جہاں تک قرآن كريم کی بات ہے تو اس میں کہیں بھی "خلافت على منهاج النبوة" کا ذکر  نہیں، بلکہ آیت استخلاف میں بھی صرف "استخلاف" کا بیان ہے، اس کے ساتھ نہ "راشدہ" کی قید ہے اور نہ ہی "على منهاج النبوة" کی، غالباً یہ اصطلاح اس حدیث سے لی گئی ہے جس میں یہ ذکر ہے کہ "خلافت تیس سال رہے گے" جسے "حدیث سفینہ رض" کہا جاتا ہے، ہم سر دست اس پر مفصل بات نہیں کرنا چاہتے، صرف اتنا اشارہ کردیتے ہیں کہ  اس حدیث پر بھی بہت سے اکابر اہل سنت نے کلام کیا ہے، بعض نے تو صاف لکھا ہے کہ "یہ صحیح نہیں"، یہ بھی یاد رہے کہ حضرت سفینہ رض سے مروی اس بارے میں تمام روایات کا مدار "سعيد بن جمهان" نامی راوی پر ہے، اس راوی پر بھی کلام کیا گیا ہے، امام ابو حاتم رازی سے تو صراحت کے ساتھ منقول ہے کہ "يكتب حديثه ولا يحتج به" (کہ اس کی حدیث لکھ تو لی جائے لیکن یہ قابل حجت نہیں، یعنی اگر یہ منفرد ہو تو حجت نہیں، اور اس روایت میں یہ منفرد ہے) ، پھر اسی روایت کے کئی کتابوں میں الفاظ بھی مختلف ہیں، "مسند البزار" وغيره میں جو الفاظ ہیں ان سے تو یہ معلوم ہوتا ہے کہ خلافت صرف حضرت عثمان رض تک ہی رہے گی، اس کے بعد نہیں (دیکھیں: مسند البزار: حديث نمبر3829 اور السنة لابن ابي عاصم: حديث نمبر:1157).  پھر طرفہ تماشہ یہ کہ نبی کریم صلى الله عليه وسلم کے وصال کے بعد تیس سالوں میں حضرت حسن رضى الله عنه کی خلافت کے چھ ماہ بھی آتے ہیں، لیکن ہمارے کرم فرما ان کی خلافت کو بھی "خلافت على منهاج النبوة" میں داخل نہیں کرتے. اس کے ساتھ اگر ان احاديث کو بھی ملایا جائے جن میں نبی کریم صلى الله عليه وسلم کا یہ فرمان مذکور ہے کہ "بارہ خلفاء ایسے ہوں گے جن کی خلافت میں اسلام مضبوط اور غالب رہے گا اور وہ سب قریش میں سے ہوں گے"(خلاصہ) اور ایک حدیث میں تو یہ بیان ہے کہ "میرے بعد کوئی نبی نہیں، البتہ خلیفے ہوں گے اور کثیر تعداد میں ہوں گے" (یہ احادیث صحت کے اعتبار سے حدیث سفینہ سے زیادہ اعلى ہیں) تو یہ معلوم ہوتا ہے کہ خلافت صرف تیس سال تک منحصر نہیں... شايد شارحين نے حدیث سفینہ اور ان دوسری احادیث میں تطبيق دینے کی غرض سے یہ لکھ دیا کہ حدیث سفینہ میں جس خلافت کا ذکر ہے وہ "خلافت على منهاج النبوة" ہے اور دوسری احادیث میں "مطلق خلافت" کا بیان ہے، جسے مدیر "مجلہ صفدر" اہل سنت کا اتفاقی عقیدہ سمجھ بیٹھے.. لیکن بارہ خلفاء والی حدیث میں تو صراحت ہے کہ ان خلیفوں کی خلافت میں دین اسلام غالب اور مضبوط ہوگا یعنی اس کا بول بالا ہوگا، تو "خلافت على منهاج النبوة" اس کے علاوہ اور کیا چیز ہے؟ "منهاج النبوة" یہی تو ہے کہ دین اسلام غالب رہے، اس لئے قیامت تک جو اسلامی خلافت بھی ایسی ہو جس میں دین غالب اور مضبوط ہو اور اسلام کا بول بالا ہو وہ "على منهاج النبوة" ہی ہوگی.  علاوہ ازیں مسند احمد کی حضرت حذيفه رضى الله عنه سے مروی ایک روایت میں "کٹکھنی بادشاہت" اور "جبری بادشاہت" کے بعد پھر "خلافت على منهاج النبوة" قائم ہونے کا ذکر ہے (دیکھیں: مسند احمد طبع الرسالة: حديث نمبر: 18406) اور یہ "خلافت على منهاج النبوة" يقيناً خلفاء اربعه کے دور کے بعد والی ہے، لہذا یہ دعوى بھی محل نظر ہے کہ "خلافت على منهاج النبوة صرف خلفاء اربعه میں ہی منحصر ہے"، اس دعوے سے اختلاف کی قوی دلائل کی بنیاد پر گنجائش موجود ہے.  اور جیسا کہ اوپر بیان ہوا، اگر حديث سفينه کی بنیاد پر بھی "خلافت موعوده اور خلافت على منهاج النبوة" کو تیس سال میں بند کرنا ہے تو پھر حضرت حسن رضى الله عنه کی خلافت تو ہر حال میں اس میں آتی ہے، تو "خلافت راشدہ .. حق پنج یار" کا نعرہ درست ہوگا (بشرطيكه واقعی اس خلافت راشدہ سے مراد على منهاج النبوة والی خلافت ہے تو).  اس کے بعد مدیر "مجلہ صفدر" نے لکھا ہے کہ :  "امام حسن رضى الله عنه ، سيدنا حضرت امير معاويه رضى الله عنه اور سيدنا حضرت عبدالله بن زبير رضى الله عنه كى خلافت "خلافت راشده مطلقه" ہے جسے "خلافت عادله" کہا جاتا ہے" گویا کہ وہ یہاں اقرار کر رہے ہیں کہ "خلافت راشدہ مطلقه" کی بنیاد پر حضرت حسن ، حضرت معاويه اور حضرت ابن زبير (رضى الله عنهم اجمعين) کو "خلفاء راشدین" کہا جا سکتا ہے، نیز ان کی خلافت "عادله" ہی تھی، لیکن ہم یہ سمجھنے سے قاصر ہیں کہ "خلافت عادله" اور "خلافت راشدہ مطلقه" کیوں خلافت "على منهاج النبوة" نہیں؟ جو خلافت عادله ہوگی وہی تو راشدہ ہے، اور جو خلافت راشدہ و عادله ہے وہی تو على منهاج النبوة ہے .  لیکن ہم یہاں مدیر "مجلہ صفدر" کو بتانا چاہتے ہیں کہ آپ نے تو "اکابر اہل سنت" کا یہ مسلک لکھا ہے کہ امام حسن رضى الله عنه ، سيدنا حضرت امير معاويه رضى الله عنه اور سيدنا حضرت عبدالله بن زبير رضى الله عنه كى خلافت "خلافت راشده مطلقه" ہے جسے "خلافت عادله" کہا جاتا ہے، آپ یہ بتائیں کہ ان اکابر اہل سنت کے بارے میں آپ کا کیا خیال ہے جو ان حضرات کو "خلیفہ راشد" (خلافت راشده مطلقه کے معنى میں) اور "خلیفہ عادل" تو دور کی بات، سرے سے "خلیفہ" کہنا بھی درست نہیں سمجھتے؟ وہ بھی اہل سنت کے مسلک پر ہیں یا نہیں؟، بطور مثال چند حوالوں پر نظر کرم فرما لیں . میرے سامنے اس وقت مولانا نانوتوی (رح) کی کتاب "هدية الشيعه" مطبوعه "نعمانى كتب خانہ، حق سٹریٹ، اردو بازار لاہور" ہے ، اس میں مولانا نانوتوی (رح) آیت استخلاف پر بحث کرتے ہوے ایک جگہ لکھتے ہیں:  "باقی رہے امیر معاويه ، ہرچند ان کو بظاہر تمکین میسر آئی لیکن حقیقت میں وہ تمکین دین نہ تھی ، تمکین ملک و سلطنت تھی چنانچہ واقفان فن سیر پر پوشیدہ نہیں کہ خلفاء اربعه کے اطوار و انداز اور امیر معاويه کے اطوار و انداز میں زمین و آسمان کا فرق تھا ، اُن کی گزران فقیرانہ و زاہدانہ تھی اور امیر معاويه کا طور ملوک سا تھا اس لیے اہل سنت ان کو باوجودیکہ صحابی سمجھتے ہیں ، خلفاء میں نہیں گنتے، ملوک میں شمار کرتے ہیں ، لیکن ملوک ملوک میں بھی فرق ہے ، ایک نوشیروان تھا ، ایک چنگیز خان..."  (هدية الشيعه ، صفحه 67)  یاد رہے کہ اس سے کچھ سطریں پہلے اسی صفحے پر مولانا نانوتوی (رح) حضرت حسن بن على (رضي الله عنهما) کے بارے میں لکھ چکے ہیں کہ :  "ہر چند حضرت سبط اکبر امام ہمام، امام حسن رضي الله عنه خلفاء راشدین میں معدود ہیں مگر ان کو جو خلافت پہنچی وہ اس وعدہ (یعنی آیت استخلاف میں کیا گیا وعدہ_ناقل) کے سبب نہیں پہنچی" (صفحه مذكوره)  حضرت نانوتوی کی اس تحریر سے معلوم ہوتا ہے کہ : وہ اگرچہ حضرت حسن رضي الله عنه کو آیت استخلاف کا مصداق نہیں سمجھتے لیکن اس کے باوجود انہیں "خلفاء راشدین" میں شمار کرتے ہیں ، اگرچہ حضرت حسن رضي الله عنه کو تمکین حاصل نہ ہوئی (خود یہیں مولانا نانوتوی نے ہی لکھا ہے کہ : ان کی خلافت کو تمکین اور جماؤ لازم نہ ہوا") .  لیکن حضرت معاويه رضي الله عنه کے بارے میں وہ لکھتے ہیں کہ "اہل سنت انھیں (خلفاء راشدین تو درکنار) صرف "خلفاء" میں بھی نہیں گنتے، بلکہ ملوک میں شمار کرتے ہیں..یعنی حضرت حسن (رض) باوجودیکہ آیت استخلاف کا مصداق نہیں ہو سکتے، اور ان کی شش ماہی خلافت پر اس وقت کے مسلمانوں کا اتفاق بھی نہ ہوسکا، انھیں بقول مولانا نانوتوی "تمکین" بھی حاصل نہ ہوئی لیکن پھر بھی وہ "خلفاء راشدین" میں شمار ہوتے ہیں ، لیکن حضرت معاويه (رض) جن کی خلافت پر آخر کار تمام مسلمانوں کا اتفاق ہو گیا اور انھیں تمکین بھی حاصل ہو گئی انھیں مولانا نانوتوی کے نزدیک "صرف خلیفہ" بھی نہیں کہا جا سکتا .  پھر حضرت معاويه (رض) کو جو تمکین حاصل ہوئی، اس کے بارے میں مولانا نانوتوی نے لکھا ہے کہ : "وہ دین کی تمکین نہ تھی (دین کی تمکین کا مطلب ہے دین کا مضبوط ہونا اور نظام حکومت کا دین کے مطابق چلنا_ناقل) بلکہ جو تمکین انھیں حاصل ہوئی وہ دنیا یعنی حکومت و سلطنت کی تمکین تھی .  تو کیا فرماتے ہیں مدیر "مجلہ صفدر"؟ حضرت معاويه رضى الله عنه کو "خلفاء" میں شمار کرنا اہل سنت کا مسلک ہے یا انھیں "خلفاء" میں شمار نہ کرنا اہل سنت کا مسلک ہے؟؟ یاد رہے! یہاں یہ تاویل ممکن نہیں کہ حضرت نانوتوی رح نے جو یہ لکھا ہے کہ "حضرت معاويه رض کا شمار خلفاء میں نہیں ہوتا" اس سے مراد "قرآن کے موعوده خلفاء راشدين ہیں"، کیونکہ حضرت نانوتوی رح یہیں حضرت حسن رضى الله عنه کو "خلفاء راشدین" میں شمار کر رہے ہیں اور ساتھ یہ بھی وضاحت کر رہے ہیں کہ "ان کی خلافت قرآن کی موعوده خلافت نہیں".  بينو توجروا.  مولانا نانوتوی (رح) کی ایک اور کتاب "اجوبه اربعين" طبع مكتبه ہاشمی میرٹھ انڈیا، میرے سامنے ہے، اس میں ایک جگہ مولانا لکھتے ہیں:   "اور یہ سچ ہے کہ سنی اصحاب اربعه یعنی چار یار کو بترتیب معلوم جانشین حضرت سید المرسلین صلى الله عليه وآله اجمعين سمجھتے ہیں اور خلیفہ راشد اعتقاد کرتے ہیں، پر امیر معاويه رضى الله عنه اور يزيد پلید اور عبدالملک وغیرہ کو سنیوں میں کوئی ایک بھی خلیفہ راشد نہیں سمجھتا" .... (آگے لکھتے ہیں) .... "اجی صاحب! اہل سنت ان لوگوں کو بادشاہ سمجھتے ہیں، خلیفہ راشد نہیں سمجھتے، اگر کسی نے ان کو خلیفہ لکھ دیا تو اس سے خلیفہ راشد مراد نہیں .... (آگے لکھتے ہیں) ....  بالجملہ اہل سنت خلیفہ سبھی کو کہہ دیا کرتے ہیں، اس لفظ میں کچھ بزرگی نہیں اس کے معنى فقط جانشين ہیں ..... ہاں لفظ راشد بزرگی پر دلالت کرتا ہے اس صورت میں خلیفہ کی دو قسمیں ہوں گی ایک تو خلیفہ راشد، یہ تو چاریار اور پانچویں چھ مہینے کے لیے حضرت امام حسن (رض) ہوگئے تھے، دوسرا خلیفہ غیر راشد ، اور خلیفہ غیر راشد کو بادشاہ اور ملک بھی سنیوں کی اصطلاح میں کہتے ہیں، یزید اور عبدالملک وغیرہ سب اسی قسم کے ہیں ، ہاں عمر بن عبدالعزيز البتہ مروانیوں میں خلیفہ راشد ہوے ہیں"  (ملخصاً : اجوبه اربعين ، صفحات 4 تا 6، حصہ دوم، مطبع هاشمى ، میرٹھ)   اس عبارت میں مولانا نانوتوی نے پہلے تو یہ کہا کہ سنی صرف چار اصحاب کو خلیفہ راشد سمجھتے ہیں، اور حضرت معاويه (رض) ، يزيد اور عبدالملك وغیرہ کو سنیوں میں کوئی بھی خلیفہ راشد نہیں سمجھتا ..  پھر مولانا نانوتوی نے خلیفہ کی دو قسمیں کیں، ایک خلیفہ راشد اور ایک خلیفہ غیر راشد، اور یہاں حضرت حسن (رض) اور حضرت عمر بن عبد العزيز (رح) کو بھی خلفاء راشدین میں شمار کردیا ... اور ساتھ ہی یہ بھی لکھا کہ لفظ "راشد" بزرگی پر دلالت کرتا ہے ... اور ساتھ ہی حضرت معاويه (رض) کے بارے میں صراحت کے ساتھ لکھا کہ وہ خلیفہ راشد نہیں . اب سوال ہوتا ہے کہ اگر خلیفہ راشد صرف چار یار ہی ہیں تو پھر حضرت حسن (رض) اور حضرت عمر بن عبدالعزيز (رح) کو مولانا نے کس طرح خلفاء راشدین میں شمار کردیا؟ کیا یہ دونوں آیت استخلاف کا مصداق ہیں؟ اور اگر یہ دونوں آیت استخلاف کا مصداق نہیں (جسے خلافت موعوده کے لفظ سے بھی یاد کیا جاتا ہے) تو اگر اس کے باوجود ان دونوں کو خلیفہ راشد کہا جاسکتا ہے تو حضرت معاويه (رض) کو کیوں نہیں کہا جاسکتا کہ مولانا انھیں صرف "خلیفہ" کہنے پر بھی  تیار نہیں؟؟ جبکہ مدیر "مجلہ صفدر" اس کے بر عکس حضرت معاويه رضى الله عنه کی خلافت کو "خلافت راشدہ مطلقه" اور "خلافت عادله" تسلیم کر رہے ہیں.  مدیر "مجلہ صفدر" اس پر روشنی ڈالیں گے کہ حضرت نانوتوی رح کی بات مسلک اہل سنت ہے یا مدیر "مجلہ صفدر" کی یہ بات مسلک اہل سنت کی ترجمان ہے کہ:  " امام حسن رضى الله عنه ، سيدنا حضرت امير معاويه رضى الله عنه اور سيدنا حضرت عبدالله بن زبير رضى الله عنه كى خلافت "خلافت راشده مطلقه" ہے جسے "خلافت عادله" کہا جاتا ہے" تاکہ ہم ان کے فرضی "یزیدی گروہ" کے نظریات پر بات کرنے سے پہلے درست مسلک اہل سنت کی نشاندھی کرلیں کہ وہ کیا ہے؟.  نوٹ:  قارئين محترم! نبی کریم صلى الله عليه وسلم کی مشہور حدیث ہے جس میں آپ نے فرمایا کہ : سب سے بہتر زمانہ میرا زمانہ ہے، پھر جو ان لوگوں کا جن کا زمانہ اس سے ملا ہے ، پھر ان لوگوں کا جو اس سے ملے ہیں  (او كما قال عليه السلام)، جس سے معلوم ہوتا ہے کہ نبی کریم صلى الله عليه وسلم اور آپ کے صحابہ کا زمانہ اس امت کے بہترین زمانوں میں سے ہے، اور حضرات خلفاء اربعه و حضرت حسن وحضرت معاويه (رضي الله عنهم اجمعين) ان سب کے دور اسی بہترین زمانے کا حصہ ہیں، پھر نہ جانے یہ بات کیسے درست مانی جائے کہ  "حضرت معاويه رضي الله عنه کے زمانے میں دین کو تمکین حاصل نہ تھی"؟؟؟ جبکہ وہ زمانہ بھی صحابہ کا ہی شمار ہوتا ہے.  نیز نبی کریم صلى الله عليه وسلم کی وہ حدیث بھی مخلتف الفاظ کے ساتھ مروی ہے (جس کی طرف پہلے اشارہ ہوا ) جس میں آپ صلى الله عليه وسلم نے اپنی امت میں قریش میں سے "بارہ" ایسے "خلیفوں" کی خبر دی ہے جن  کے دور میں دین اسلام غالب اور مضبوط رہے گا، ظاہر ہے ان میں "آٹھ" خلیفے ، خلفاء اربعه کے علاوہ ہی ہیں ... اور جن شارحین نے بھی یہ بارہ خلیفہ گنوائے ہیں انہوں نے ان میں حضرت معاويه (رض) کو بھی شمار کیا ہے ... یوں حدیث نبوی کی رو سے حضرت معاويه (رض) ان بارہ خلفاء میں شمار ہوتے ہیں جن کے دور میں دین اسلام غالب اور مضبوط رہا .... اور یہی تمکین دین ہے ..  انتخاب: محمد فھد حارث

##############################
https://web.facebook.com/mohammad.f.haris/posts/10157961083984903
نعمت خانہ ==== پاکستان میں ہندوستان سے ہجرت کرکے آنے والے بہاریوں اور  الہ آبادیوں کے ہاں آج سے  پچیس تیس سال قبل ایک  چیز ہوا کرتی تھی جس کو نعمت خانہ کہا جاتا تھا۔ یہ  لکڑی کی بنی ہوئی ایک  چھوٹے قد کی الماری ہوتی تھی جس کے تین اطراف لکڑی اور سامنے کے دروازوں پر موٹی لیکن چھوٹے خانوں والی جالی لگی ہوتی تھی۔ یہ ہمیشہ باورچی خانے کے سامنے والی دیوار یا بعض دفعہ اگر باورچی خانہ کشادہ ہو تو اس کے اندر چولہے سے دور رکھی ہوتی تھی۔ ویسے تو یہ مذکر یعنی نعمت خانہ ہے لیکن  الماری کے سبب اس کو مونث کے صیغے میں اوپر  لکھا  گیا ہے۔ خیر تو میں بتارہا تھا کہ یہ نعمت خانہ اس زمانے میں تقریباً ہر گھر میں موجود ہوتا تھا جس زمانے میں  فریج کی سہولت یوں عام نہ تھی اور صرف  متمول لوگوں کے ہاں ہی فریج ہوا کرتا تھا۔ ایسے میں نعمت خانہ  غریبوں کا فریج ہوتا تھا جس میں کھانے پینے کی اشیا سنبھال کر رکھی جاتی  تھیں  تاکہ یہ چیزیں مکھیوں اور دوسرے حشرات الارض سے محفوظ رہیں۔  نجانے یہ نعمت خانے کس طرز پر بنائے جاتے تھے کہ سخت گرمی کے دنوں میں بھی یہ اندر سے ٹھنڈے ہوتے تھے اوران میں رکھی چیزیں کافی دیر سے ہی خراب ہوتی تھیں۔ مصالحے، برنیاں، دہی اور نجانے کیا کیا ہوتا تھا ان میں۔ مجھے یاد ہے کہ ہمارے گھر موٹی مضبوط لکڑی کا نعمت خانہ ہوتا تھا جس کے سامنے والے دروازوں پر  موٹی اور چھوٹے خانوں والی جالی لگی ہوتی تھی۔ امی اکثر اس  میں دہی جما کر رکھ دیتی تھیں، اسی طرح ڈبل روٹی بھی اس میں رکھی جاتی تھی۔ اب تو یادیں کافی دھندلی ہوگئیں، جب تک لانڈھی میں رہے، یہ نعمت خانہ  ہمارے گھر میں تھا۔ ۱۹۸۶ء میں جب لانڈھی سے ملیر شفٹ ہوگئے شاید تب بھی تھا۔ لیکن بعد میں نجانے کہاں چلا گیا۔ کچھ یاد نہیں۔ آج ایک دوست نے ذکر کیا تو یاد آگیا۔ آج کل کے بچوں بلکہ نوجوانوں کو بھی نعمت خانہ کےبارے میں  نہ پتہ ہوگا بلکہ شاید کچھ دنوں میں اس کے ناپید ہوجانے سے اردو لغت سے یہ لفظ ہی ختم کردیا جائے۔ آج بہت سی ایسی چیزیں ہیں جن کے معدوم ہوجانے یا استعمال کم ہوجانے سے آج کے دور کے بچے اور نوجوان ان کی بابت جانتے ہی  نہیں، جیسے توشَک جو کہ زمین  یا چارپائی پر بچھانے والا روئی سے بھرا موٹا گدا ہوتا ہے، یا پھر رِلّی جو کہ اندرون سندھ سے بن کر آتی تھی اور مختلف کپڑوں کی رنگ برنگی کترنوں کو ایک ساتھ سِل کر تیار کی جاتی تھی اور عموماً چارپائی پر بچھانے کے کام آتی تھی۔ اسی طرح  ہمارے بچپن میں جب بھی گھر کے صحن یا اس کے باہر کوئی درخت لگایا جاتا تھا تو اس کے  ساتھ اس کی چھاؤں میں بیٹھے کے لئے ایک چبوترہ بھی بنا دیا جاتا تھا۔ آج تو چبوترے کا لفظ بھی ناپید ہوتا جارہا ہے۔ اسی طرح کتنے لوگوں کو پتہ ہی نہیں کہ بچہ جب دونوں ہاتھوں اور گھٹنوں کے بَل چلنے لگتا ہے تو اسکو کیا کہتے ہیں۔ انگریزی کے لفظ "کرالنگ" سے ایک صاحب نے اسکا اردو ترجمہ ہی "رینگنا" کردیا گویا بچہ نہ ہوا  کوئی کیڑا  مکوڑا ہوگیا۔ جبکہ بچے کے اس طرح دونوں ہاتھوں اور  گھٹنوں پر چلنے کو "بَکھیّاں" کہتے ہیں۔ لیکن افسوس کہ ہماری مشینی زندگی میں ان الفاظ اور چیزوں کی اب کوئی جگہ ہی نہیں رہی۔ تحریر: محمد فھد حارث

##############################
https://web.facebook.com/mohammad.f.haris/posts/10154939138884903
قرآن خوانی و ایصال ثواب ................................ آج کل قرآن صرف جھوٹی قسمیں کھانے، تعویذ گنڈے کرنے، فال کھولنے اور مردوں کو ایصال ثواب کرنے کے لئے باقی رہ گیا ہے۔ بلکہ بہت سے اسلام کے دعویدار صرف قرآن خوانی کے وقت اسکو کھول کر دیکھتے ہیں، حالانکہ اس قرآن خوانی کا شریعت اسلامیہ میں کوئی وجود نہیں۔ پورے دور نبویﷺ، دور صحابہؓ، دور تابعینؒ اور دور تبع تابعینؒ کو دیکھ لیجیئے، وہاں قرآن خوانی نام کی کوئی چڑیا نظر نہ آئیگی، گویا وہ حضرات جن کا مقام تمام امت سے بلند و بالا ہے وہ تو اس نعمت سے محروم رہیں، اگر اس قرآنی خوانی کے بغیر انکی اور انکے مردوں کی نجات ممکن تھی تو ہماری اور آپکی نجات بھی اسکے بغیر ممکن ہے۔ اور اگر قرآن خوانی اور اسکا ثواب پہنچائے بغیر نجات ممکن نہیں تو  تمام صحابہؓ و تابعینؒ اور تبع تابعینؒ کو نعوذباللہ جہنمی ماننا لازم آئیگا، حالانکہ صحابہؓ کے جنتی ہونے کا قرآن نے سینکڑوں جگہ دعویٰ کیا ہے، اس سے بڑھ کے تبرا اور کیا ہوگا۔ اصل حقیقت یہ ہے کہ ہندوؤں میں جب کوئی مرتا تو پنڈت کو بلا یا جاتا ہے اور وہ بیٹھ کے اشلوک پڑھتا ہے اور یہ عمل  تیسرے، دسویں، چالیسویں دن اور ختم سال پر کیا جاتا ہے۔ پاک و ہند کے مسلمانوں نے ہندوؤں سے ان رسموں کو لیکر اشلوک کے بجائے  قرآن خوانی شروع کردی تاکہ یہ ثابت کیا جاسکے کہ اس اشلوک خوانی میں ہم تم سے پیچھے ہرگز پیچھے نہیں ۔ ہندوؤں کا یہ بھی عقیدہ ہے کہ جب تک مرنے والے کے لئے اشلوک نہ پڑھے جائیں اور دان پن یعنی صدقہ خیرات نہ کیا جائے تو مردے کی روح کھانے کی منتظر رہتی ہے، اتفاق سے اسی قسم کا عقیدہ دعویداران اسلام کا بھی ہوگیا ہے۔ ہندوؤں کے یہاں وہی چیز صدقہ و خیرات کی جاتی ہے جو مرنے والے کو مرغوب تھی، ہم نے بھی وہی طریقہ اختیار کر لیا۔ الغرض ہمیں دنیا کی ہر کافر قوم کا طریقہ محبوب ہے، اگر محبوب نہیں تو رسول اللہ ﷺ اور صحابہؓ کا طریقہ۔ ہم دنیا کے ہر فرد و قوم کی نقالی کرنے کو تیار ہیں، اگر تیار نہیں تو نبی ﷺ کی اتباع کے لئے تیار نہیں، حالانکہ ہمیں تو حکم دیا گیا تھا: لَّقَدۡ كَانَ لَكُمۡ فِى رَسُولِ ٱللَّهِ أُسۡوَةٌ حَسَنَةٌ۬ (سورۃ الاحزاب: ۲۱) البتہ تمہارے لیے رسول الله میں اچھا نمونہ ہے (سورۃ الاحزاب : ۲۱) نبی ﷺ کی زندگی میں آپﷺ کے متعدد صاحبزادوں اور تین صاحبزادیوں کا انتقال ہوا، آپﷺ کے متعدد اعزاءواقارب نے بھی وفات پائی مثلاً آپﷺ کے چچا حمزہؓ، آپﷺ کے چچازاد بھائی جعفرؓ و عبیدہ بن الحارثؓ نے جام شہادت نوش کیا، آپﷺ کے رضاعی بھائی ابو سلمہؓ و عثمانؓ بن مظعون کا انتقال ہوا۔ آُپﷺ نے ان میں سے کسی ایک کے لئے بھی قرآن خوانی و ایصال ثواب کیا ہو، کاش کوئی ہمیں حدیث و تاریخ میں کسی ایک جگہ بھی دکھلادے۔

##############################
https://web.facebook.com/mohammad.f.haris/posts/10154938715369903
ہر دوست کو مشورہ ہے کہ استاد محترم ڈاکٹر فیض الابرار کے ’’فہم القرآن سیرت کی روشنی میں‘‘ پر دئیے گئے لیکچر بالضرور سنیں۔ انہتائی معلومات افزاء اور فہم القرآن کا ایک اچھوتا پہلو رو شناس کروایا ہے ڈاکٹر صاحب نے۔ اس لیکچر میں بالکل ویسی ہی جدت اور چاشنی پائی جاتی ہے جو کہ ڈاکٹر محمود احمد غازی کے محاضرات سیرت کے لیکچر ’’فقیہات سیرت‘‘ میں پائی جاتی ہے۔ لیکچر ۳ حصوں میں یو ٹیوب پر دستیاب ہے۔ دوسرے اور تیسرے حصہ کا لنک کمنٹ میں موجود ہے جبکہ پہلے حصہ کا لنک درج ذیل ہے: 

##############################
https://web.facebook.com/mohammad.f.haris/posts/10154937401504903
ایران کا کوئی سفیر ترکی میں ہے کیا؟ اس نے کب کسی تقریب سے خطاب کرنا ہے؟

##############################
https://web.facebook.com/mohammad.f.haris/posts/10154937332329903
انسان کی فطرت میں انتقام کا جذبہ بدرجہ اتم موجود ہے۔  پھر اسلام میں کعب بن اشرف یہودی کا قتل بھی ملتا ہے۔ اس قتل کی حمایت نہ کیجئے لیکن اس قتل کی مذمت بھی نہ کیجئے کیونکہ اس قتل کے نفسیاتی محرکات بہت قوی ہیں۔ ورنہ حمایت تو ممتاز قادری کے اقدام کی بھی نہیں بنتی۔  یہ قتل ایک نفسیاتی رد عمل ہے۔ اور رد عمل میں نقصان و فائدہ کم ہی دیکھا جاتا ہے۔ قتل کرو یا چاپلوسی کرو، یہ کبھی تمہارے دوست نہیں ہوسکتے۔ جو کام ترکی کے خلاف پہلے سست رفتاری سے ہونا تھا، اس قتل سے اس میں صرف تیزی آجانی ہے، کام تو بہر صورت ہونا ہی ہونا ہے۔ نوٹ: فرنود عالم صاحب کی انسانیت اور مسلمانیت دونوں جاگنے والی ہیں :)

##############################
https://web.facebook.com/mohammad.f.haris/posts/10154935685049903
شہربانو کی  کہانی ۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ اہل تشیع کے ہاں بالعموم اور اہلسنت  کے ہاں بالخصوص سیدنا علی بن حسینؒ  کو فخر عرب و العجم کہا جاتا ہے۔ سیدنا  علی بن حسین بن علی بن ابی طالب کا فخر عرب ہونا تو پھر بھی سمجھ میں آتا ہے کہ چلو آپ ؓ نبی ﷺ کے نواسے سیدنا حسین ؓ کی اولاد تھے سو جیسے نبی ﷺ کے دوسرے نواسے یعنی عبداللہ بن عثمانؓ اور علی بن ابی العاصؓ نبی ﷺ سے نسبت کی وجہ سے  عرب کے لئے فخر ہوسکتے ہیں ، بالکل ویسے ہی سیدنا حسین ؓ  اور ان کی اولاد کو بھی یہ شرف مل سکتا ہے۔ لیکن سیدنا علی بن حسین جن کو کہ  زین العابدین کہا جاتا ہے کا فخر عجم ہونا چہ معنی دارد۔ تھوڑی سی تحقیق کی تو پتہ چلا کہ جناب انکی والدہ کو ایران کے بادشاہ یزدگرد کی بیٹی شہر بانو بتایا جاتا ہے جن کو سیدنا حسین ؓ کی باندی ہونے کا شرف ملا تھا سو اس نسبت سے علی بن حسینؒ  والد کی طرف سےعرب کے ممتاز خاندان اور والدہ کی طرف سے ایران کے ممتاز خاندان  کے فرد تھے یعنی گویا ’’نجیب الطرفین‘‘ تھے۔  مقام حیرت ہے کہ جو کوئی بھی تاریخ کا معمولی طالبعلم رہا ہو اس کے  اوپر شہربانو صاحبہ کے اس قصہ کے وضعی ہونے کی حقیقت کیسے نہ آشکارہ ہوئی۔ ارے تاریخ کی دیگر کتب تو چھوڑئیے، کسی نے اگر صرف شبلی کی ’’الفاروق‘‘ کا ہی مطالعہ کیا ہو تو وہ شہر بانو  صاحبہ کے خیالی ہونے  کے بارے میں کسی شبہ کا شکار نہ رہا ہوگا۔ علامہ شبلی نعمانی اپنی مشہور زمانہ تالیف ’’الفاروق ‘‘ میں رقم طراز ہیں: ’’ حضرت شہر بانو کا قصہ جو غلط طور پر مشہو ر ہو گیا ہے۔ اس کا ذکر کر نا ضروری ہے ۔ عام طور پر مشہور ہے۔ جب فارس فتح ہوا۔ تو یزدجرد کی بیٹیاں گرفتار ہو کر مدینہ آئیں۔حضرت عمرؓ نے لونڈیوں کی طرح بازار میں بیچنے کا حکم دیا۔ لیکن حضرت علیؓ نے منع کیا کہ شاہی خاندان کے ساتھ ایسا سلوک جائز نہیں۔ ان لڑ کیوں کی قیمت کا اندازہ کر لیا جائے۔ پھر یہ لڑکیاں کسی کے اہتمام اور سپرد گی میں دیدی جائیں۔ اور اُن کی قیمت اعلیٰ سے اعلیٰ شرح پر لی جائے۔ چنانچہ حضرت علیؓ نے خود اُن کو اپنے اہتمام میں لیا۔ ایک امام حسینؓ کو ، ایک محمدؓ بن ابی بکر کو اور ایک عبداللہ بن عمرؓ کو عنایت کی۔ اس غلط قصہ کی حقیقت یہ ہے کہ زمحشری نے جس کو فن تاریخ سے کچھ بھی واسطہ نہیں ربیع الابرارمیں لکھا ہے۔ ابن طولون نے امام زین العابدین کے حالات میں یہ روایت اس کے حوالہ سے نقل کر دی۔ لیکن یہ محض غلط ہے۔  اولاً تو زمخشری کے سوا طبری ، ابن الاثیر ، یعقوبی، بلا ذری اور ابن قتیبہ وغیرہ نے تاریخی قرائن بالکل اس کے خلاف ہیں۔ حضرت عمرؓ کے عہد میں یزد جرد اور خاندان شاہ پر مسلمانوں کو مطلق تسلط حاصل نہیں ہوا،۔ نیز مجھے یہ بھی شبہ ہے کہ زمخشری کو یہ معلوم تھا یا نہیں کہ یزد جرد کا قتل کس کے عہد میں ہوا ہے۔ اس کے علاوہ جس وقت کا یہ واقعہ ہے حضرت حسینؓ کی عمر دس برس تھی ۔ کیونکہ جناب ممدوح ہجرت کے پانچویں سال پیدا ہوئے اور فارس ۱۷ ؁ میں فتح ہوا۔ اس سے یہ امر مستعبد ہے کہ حضرت علیؓ نے نا بالغی میں اُن پر ایسی عنایت کیوں کی۔‘‘ (الفاروق صفحہ ۲۸)  ویسے تو علامہ شبلی کا یہ بیان اس قصہ کے غلط ہونے کے لئے کافی  معلوم ہوتا ہے لیکن قارئین کی تھوڑی دلچسپی کے لئے اس واقعہ پر تھوڑا سا تبصرہ اور کئے دیتے ہیں۔  شہر یار کا بیٹا یزدگرد ۱۳ ؁ میں تخت نشین ہوا ۔ اس کی عمر اس وقت سولہ سال تھی (اخباء الطوال ۱۴۵ص) ۔ یہی سال سیدنا عمر فاروق ؓ کی خلافت کا پہلا سال ہے ۔ جب ۱۵ ؁ میں اس کی عمر اٹھارہ سال تھی ۔ قادسیہ کا معرکہ لڑا گیا۔ یزدگرد یہ سنتے ہی مدائن چھوڑ کر بھاگ نکلا اور حلوان پہنچ گیا۔ (ملخص فتوح البلدان بلا ذری ۲۵ص اخبار الطوال ۱۳۳ص ) اسلامی لشکر نے جب حلوان کا رُخ کیا۔ تو وہ مع اپنے اہل و عیال کے ۔ خانقان، قُم اور قاشان بھاگتا پھرا۔ آخر ۲۹ ؁ میں جب اس کی عمر بتیس سال تھی خراسان پہنچا اور ۳۰ ؁ میں بعہد خلافت عثمانی اس کا خا تمہ ہو گیا۔ غرضیکہ یزد گرد پر اسلامی لشکر نے کہیں بھی قابو نہیں پایا ۔ پھر شہر بانو کہا ں گرفتار ہوئی اور کس نے گرفتار کیا؟  اصل میں اس قصہ کےخالق زمخشری ہیں جنکا تاریخ میں کوئی مقام نہیں۔ ابن خلکا ن نے بھی اس قصہ کو زمخشری  سے نقل کیا ہے۔ زمخشری کے سوا طبری ، ابن الاثیر ، یعقوبی، بلا ذری اور ابن قتیبہ وغیر ہ کسی نے اس واقعہ کو نہیں لکھا( گویا یہ چھٹی صدی کی پیداوار ہے)۔ اور لکھتے بھی کیسے، جب کہ یزدگردمع اہل و عیا ل آگے آگے بھاگتا رہا۔ اور کسی مقام پر مسلمانوں کے قابو میں نہیں آیا۔ اگر اس کے عیال میں سے کوئی گرفتار ہو کر آیا ہو گا تو وہ زمانہ خلافت عثمانی کا تھا۔ نہ کہ خلافت فاروقیہ کا۔ اصل حقیقت یہ ہے کہ زین العابدین کی والدہ کا نام سلافہ تھا جو ایک باندی تھیں۔ ہاں اس میں ضرور ختلاف ہے کہ یہ کہاں کی باشندہ تھیں البتہ اس پر اتفاق ہے کہ یہ افریقہ سے گرفتار ہو کر آئی تھیں۔ اسی لئے کوئی بربری اور کوئی سوڈانی قرار دیتا ہے ۔ ابن حزم نے جمہرہ  الانساب میں ایک قول یہ نقل کیا ہے کہ عبداللہؓ بن سعد بن  ابی سرح نے جب حضرت عثمانؓ کے زمانہ میں افریقہ پر حملہ کیا تو یہ سوڈان سے گرفتار ہو کر آئیں ۔ لیکن نسلاً یہ سندھی تھیں۔

##############################
https://web.facebook.com/mohammad.f.haris/posts/10157904804159903
تبصرہ بر کتاب "حضرت معاويه رض کی سیاسی زندگی" طبع جديد 2018 از قلم حافظ عبیداللہ  ================== یہ کتاب مولانا علی احمد عباسی کی تصنیف ہے جس کا پہلا ایڈیشن سنہ 1963ء اور دوسرا ایڈیشن سنہ 1987ء میں شائع ہوا،  جیسا کہ کتاب کے عنوان سے ظاہر ہے کہ اس کتاب کا موضوع امير المؤمنين سيدنا معاويه بن ابى سفيان (رضي الله عنهما) کی زندگی ہے ، خاص طور پر آپ کی سیاسی زندگی.  اس کتاب کا اسلوب اس موضوع پر لکھی گئی دیگر کتب سے "ذرا ہٹ کے" ہے، مصنف رح نے  قرن اول کے اہم واقعات اور تاریخی روایات پر حالات وواقعات کو سامنے رکھتے ہوئے تعمیری انداز میں تنقیدی تبصرہ کیا ہے ، یہ کتاب پچھلے کئی سالوں سے نایاب تھی، ہمارے دوست جناب محمد فہد حارث صاحب حفظه الله نے اس مفید کتاب کو اپنے ادارے "حارث پبلی کیشنز" سے نہایت عمدہ اور خوبصورت بنا کر شائع کیا ہے اور ایک نسخہ ہمیں بطور ہدیہ ارسال فرمایا.   اصل کتاب کا مقدمہ مولانا احتشام الحق تھانوی رح نے لکھا تھا، محمد فہد حارث نے اس نئے ایڈیشن میں مقدمہ سے پہلے  "پیش گفتار" کے عنوان سے تقريباً 30 صفحات پر مشتمل ایک جاندار اور معلومات افزا مضمون لکھا ہے جس میں خاص طور پر زمانہ جاہلیت اور پھر زمانہ اسلام میں  بنو امیہ اور بنو ہاشم کے معاشرتى تعلقات  پر تفصیل سے روشنی ڈالی ہے، بد قسمتی سے علم الانساب اور تاريخ کا یہ گوشہ عام لوگوں کی نظر سے مخفی رہا ہے یا کسی سازش کے تحت مخفی رکھا گیا ہے تاکہ اذہان میں یہ بات بٹھا دی جائے کہ بنو امیہ اور بنو ہاشم تو ایک دوسرے کے دشمن تھے، محمد فہد حارث صاحب نے کتب انساب و تاریخ کے  حوالوں سے بنو ہاشم اور بنو امیہ کے درمیان بہت سی رشتہ داریاں گنوائی ہیں، مثلاً بنت رسول الله صلى الله عليه وسلم سيده زينب رض کا نکاح اپنے اموی خالہ زاد بھائی حضرت ابو العاص بن ربيع رض سے قبل از اسلام ہوا تھا جسے آپ صلى الله عليه وسلم نے بعد از ہجرت بھی قائم رکھا، بعثت کے بعد آپ صلى الله عليه وسلم نے اپنی دو صاحب زادیوں حضرت رقيه رض اور حضرت ام كلثوم رض کا نکاح یکے بعد دیگرے سیدنا عثمان بن عفان اموى رضي الله عنه سے کیا اور یہاں تک فرمایا کہ اگر میری دس بیٹیاں بھی ہوتیں تو ان کو ایک کے بعد عثمان کی زوجیت میں دے دیتا، سیدنا على بن ابي طالب هاشمى رض کی صاحبزادی رملہ بنت على ، مروان بن الحكم کے فرزند معاويه بن مروان کے ساتھ بیاہی گئیں جو اموی خلیفہ عبد الملك بن مروان کے حقیقی بھائی تھے، اسی طرح سيدنا على رض کی دوسری بیٹی انہی خلیفہ عبد الملك بن مروان کے ساتھ بیاہی گئی تھیں (بحواله: جمهرة انساب العرب لابن حزم والبداية والنهاية لابن كثير)، سيدنا حسين بن على رضي الله عنهما کی صاحبزادى سکینہ نے اپنے شوہر مصعب بن زبير رض کی شہادت کے بعد مروان بن الحكم کے پوتے الاصبغ بن عبدالعزيز بن مروان اموی سے نکاح کیا جو خلیفہ عمر بن عبدالعزيز کے بھائی تھے، سيدنا عبدالله بن جعفر طيار کی ایک صاحبزادى ام محمد کا نکاح خلیفہ يزيد بن معاويه بن ابي سفيان سے ہوا، اسی طرح سيدنا حسين بن علي رضي الله عنهما کا ایک نکاح سيدنا معاويه رضي الله عنه کی بہن میمونہ بنت ابی سفیان کی بیٹی ليلى بنت ابومرة بن عروه بن مسعود ثقفى سے ہوا تھا جن سے جناب على اكبر متولد ہوئے تھے.  الغرض! جناب محمد فہد حارث نے اس "پیش گفتار" میں مختصر مگر مدلل انداز میں ثابت کیا ہے کہ بنو امیہ اور بنو ہاشم باہم دشمن نہ تھے، یہ مضمون پڑھنے سے تعلق رکھتا ہے فجزاه الله احسن الجزاء .  مولانا على احمد عباسى مرحوم نے اپنی کتاب میں سب سے پہلے بعض کتب حدیث، چند اہم کتب تاریخ اور تاریخی مواد پر مشتمل کتابوں کا تعارف کروایا ہے  اور ان پر سیر حاصل تبصرہ کیا ہے یہ حصہ بھی قابل مطالعه ہے، اس کے بعد سيدنا معاويه رضى الله عنه اور آپ کے والد حضرت ابو سفيان رضى الله عنه کا تعارف کروایا ہے اور بہت سی غلط فہمیوں کا ازالہ کیا ہے ،  پھر عہد رسالت مآب صلى الله عليه وسلم، عہد صدیقی ، عہد فاروقی اور عہد عثمانی میں سيدنا معاويه رضى الله عنه کے ذمہ لگائی گئی خدمات کا مفصل ذکر کیا ہے ، خاص طور پر ملک شام کی گورنری کے دوران آپ نے جو شاندار خدمات سر انجام دیں ان پر تفصیل سے روشنی ڈالی ہے، انداز بیان ایسا ہے کہ مشکل سے مشکل تاریخی عقدے بڑے آرام سے کھلتے چلے جاتے ہیں.  اس کے بعد "زمانہ فتن" کے عنوان سے تیسرے خلیفہ راشد سيدنا عثمان بن عفان رضى الله عنه کے سانحہ شہادت کے بعد پیش آنے والے حالات شروع ہوتے ہیں، کتاب کے اس حصے میں جنگ جمل، جنگ صفین، واقعہ تحکیم اور اس کے بعد کے حالات کا جائزہ لیا گیا ہے اور کتاب کا یہ حصہ تاریخ کے طالب علموں کے لئے بڑے کام کی چیز ہے، اس زمانہ فتنہ کے ہر واقعہ کا تعمیری تنقیدی جائزہ لیا گیا ہے اور تاریخی روایات کو واقعات کی روشنی میں سمجھنے کی کوشش کی گئی ہے، اس کے بعد سيدنا معاويه رضى الله عنه کے دور خلافت کا ذکر شروع ہوتا ہے، اسی حصے میں "خلافت نبوت" کے عنوان کے تحت ایک طویل بحث کی گئی جو میرے نزدیک اس کتاب کا سب سے اہم حصہ ہے.  اس کے بعد "ولایت عہد" کے عنوان کے تحت سيدنا معاويه رض کی طرف سے اپنے بیٹے يزيد کو ولی عہد بنائے جانے کے بارے میں پھیلائے گئے منفی  تاریخی افسانوں کا جائزہ لیا گیا ہے اور اس سلسلے میں سيدنا معاويه رضى الله عنه پر کیے گئے اعتراضات کا قلع قمع کیا گیا  ہے، نیز سيدنا معاويه رض کی وفات کے بعد پیش آنے والے چند اہم واقعات (حادثه كربلا اور واقعه حره وغيره) کے اسباب و حقائق پر سیر حاصل بحث کی گئی ہے .. اور کتاب کے آخری حصے میں "بعض شبہات کا ازالہ" کے عنوان سے بہت سے تاریخی افسانوں کا جواب دیا گیا ہے.  الغرض! جہاں تک میرے مطالعه کا تعلق ہے سيدنا معاويه رضى الله عنه کی سیاسی زندگی پر اردو زبان میں اس سے بہتر کوئی کتاب میری نظر سے نہیں گذری، کتاب کا اسلوب عمدہ اور واقعات پر تبصرہ  معتدل ہے.  اہم نوٹ: کتاب کے مصنف چونکہ حفنی مسلک سے تعلق رکھتے تھے، اور اس نئے ایڈیشن کے ناشر اپنی نسبت مسلک اہل حدیث کے ساتھ بتاتے ہیں اس لیے چند مقامات پر حاشیے میں اختلافی نوٹ بھی ملتے ہیں، ان میں نئے ایڈیشن کے صفحه 69 کے حاشیہ نمبر 2 میں لکھے نوٹ پر مجھے شدید حیرت ہوئی، کیونکہ اس نوٹ کی نہ کوئی ضرورت تھی اور نہ ہی موضوع كتاب سے اس کا کوئی تعلق، مجھے اس نوٹ میں حاشیہ نگار کے مسلکی تعصب کی جھلک نظر آئی، انہوں نے خوامخواہ یہاں فقہ حنفی کو تنقید کا نشانہ بنایا ہے ، جس کی یہاں چنداں ضرورت نہ تھی کہ اس کتاب کا موضوع فقه حنفى كى تدوين یا اس کے مسائل نہ تھا.   بہرحال ، محترم محمد فہد حارث صاحب کو الله جزائے خیر عطا فرمائے کہ انہوں نے اتنی مفید نایاب کتاب کو پھر سے شائع كيا۔ مبصر: حافظ عبيد الله

##############################
https://web.facebook.com/mohammad.f.haris/posts/10157901485614903
تبصرہ بر کتاب "فضائلِ عشرۂ ذوالحجۃ اور احکام و مسائل ِعید الاضحیٰ" للمولف فضیلۃ الشیخ حافظ صلاح الدین یوسف حفظہ اللہ ============================ عشرۂ ذوالحجۃ کی آمد آمد ہے سو اسی مناسبت سے سوچا کہ کسی ایسی کتاب پر تبصرہ ہدیۂ قارئین کیا جائے جو کہ  قارئین کو  عشرۂ ذوالحجۃ اور قربانی کے احکام و مسائل سے متعلق مدلل لیکن مفید و جامع معلومات فراہم کرسکے۔ اس سلسلے میں جس کتاب کا نام سب سے پہلے ذہن میں آیا وہ فضیلۃ الشیخ حافظ صلاح الدین  یوسف حفظہ اللہ کا مختصر رسالہ  "فضائلِ عشرۂ ذوالحجۃ اور احکام و مسائلِ عید الاضحیٰ" تھا۔ اس رسالہ کی سب سے مفید بات اسکا اختصار اور جامعیت ہے۔ حافظ صاحب نے اس رسالہ میں دقیق مسائل کو چھیڑے بغیر انتہائی عام اور سہل زبان میں قربانی کرنے والے افراد کو ذوالحجۃ اور قربانی سے متعلق معلومات فراہم کی ہے۔  حافظ صاحب رسالہ کا آغاز  "اطاعت و قربانی کے دو نمونوں کی سالانہ تجدید" کی سرخی قائم کرکے کرتے ہیں جہاں وہ  اس سنّتِ ابراہیمی کی نہ صرف مختصر تاریخ بیان فرماتے ہیں بلکہ ساتھ ہی اس رو ح اور جذبہ پر بھی مفصل کلام کرتے ہیں جو کہ اس سُنّت  کے پیچھے کارفرما ہے۔ پہلا بے خوف و  بلا جھجھک اطاعتِ الہٰی اور دوسرا والدین اور اولاد کا باہمی تعلق۔  یعنی کیسے  ابراہیم علیہ السلام نے اللہ کے ایک حکم پر اپنی سب سے پیاری چیز اس کی راہ میں بلا تامل قربان کرنے پر آمادگی ظاہر کردی اور ساتھ ہی ایک نہایت لائق اور فرمانبردار بیٹا کیسے اپنی جان اپنے والد کے ایک حکم پر تج دینے کو تیار ہوگیا۔ بقول اقبال ؔ یہ فیضانِ نظر تھا یا کہ مکتب کی کرامت تھی  سکھائے کس نے اسمعیل کو آدابِ فرزندی اس پوری بحث پر مختلف دلائل دینے کے بعد حافظ صاحب نے کمالِ اختصار کے ساتھ لمحۂ فکریہ کی سرخی قائم کرکے اپنے پیغام کو   چند سطروں میں سمو دیا ہے۔ آپ فرماتے ہیں: "اللہ کی راہ میں قربانی کرنے والے والدین کیا اپنے اندر  یہ جذبہ پاتے ہیں کہ اللہ کے حکم کے مقابلے میں اولاد کی محبت ثانوی چیز ہے؟ اور اولاد کی محبت میں اللہ تعالیٰ کے حلال و حرام کے حدود توڑنے نہیں چاہیئں؟ جن کے والدین زندہ ہیں، وہ قربانی دیتے وقت ذرا یہ بھی سوچ لیں کہ اس عملِ قربانی میں اطاعتِ والدین اور ان سے حسنِ سلوک کی جو روح کارفرما ہے، کیا اس کے تقاضے بھی پورے کررہے ہیں؟ کہیں ایسا تو نہیں کہ اللہ کے ایک حکم (قربانی) پر عمل کرنے میں تو وہ کوشاں ہوں لیکن اللہ کے دوسرے حکم (اطاعتِ والدین اور ان سے حسنِ سلوک) کے معاملے میں وہ مجرمانہ تغافل کا شکار ہوں؟ اگر ایسا ہے تو یقیناً عیدالاضحیٰ کا دن ہمارے لئے قابلِ غور اورلمحۂ فکریہ ہے۔" صفحہ نمبر ۱۷ سے حافظ صاحب   "عشرۂ ذوالحجۃ کی فضیلت اور اس کے مسائل" کی سرخی قائم کرکے ان دنوں میں کئے جانے والے اعمال کی بابت  قارئین کی رہنمائی کرتے ہیں اور بتاتے ہیں کہ ذوالحجۃ کے پہلے دس دنوں کی  قرآن و حدیث میں  کس قدر فضیلت آئی ہے۔ اس بابت آپ سیدنا عبداللہ بن عباسؓ  سے مروی روایت نقل فرماتے ہیں جس میں نبی ﷺ نے فرمایا کہ  اللہ کو کوئی نیک عمل ان اعمال سے زیادہ محبوب نہیں ہوتا جو کہ ایک مومن ذوالحجۃ  کے پہلے دس دنوں میں کرتا ہے۔ اسی طرح سیدنا عبداللہ بن عمرؓ سے مروی حدیث سے ان دس دنوں کی فضیلت کے اثبات کے ساتھ ان میں تہلیل، تکبیر اور تحمید یعنی لاالہ الا اللہ، واللہ اکبر، والحمدللہ  کی کثرت کا حکم نبویﷺ بھی بیان فرماتے ہیں۔ ساتھ ہی حافظ صاحب قارئین کو  یومِ عرفہ کے صوم کی فضیلت سے بھی آگاہی دیتے ہوئے حدیث نبویﷺ نقل فرماتے ہیں جس میں نبی ﷺ نے عرفہ کے صوم سے متعلق فرمایا کہ اس سے گزشتہ اور آئندہ سالوں کے گناہ معاف ہوجاتے ہیں۔ تاہم یہ صوم صرف  غیر حاجیوں کے لئے رکھنا مستحب ہے، حجاج کرام  کے لئے یہ صوم رکھنا سنتِ نبویﷺ سے ثابت نہیں۔ صفحہ نمبر ۲۲ پر حافظ صاحب  "تکبیرات کا مسئلہ" کی سرخی قائم کرکے بتاتے ہیں کہ  سنن دارقطنی کی وہ روایت جس میں مذکور ہے کہ ۹ ذوالحجۃ کی صلوٰۃ الفجر سے تکبیرات کاآغاز کیا جائے اور ہر فرض صلوٰۃ کے بعد پڑھی جائیں اور یہ سلسلہ ۱۳ ذوالحجۃ کی صلوٰۃ العصر پرجاکر ختم کیا جائے، ضعیف ہے، اسی لئے مناسب یہی ہے کہ تکبیرات  پورےعشرے یعنی پہلی ذوالحجۃ سے لیکر    ۱۳ ذوالحجۃ کی صلوٰۃ العصر تک پڑھی جائیں اور صرف نمازوں کے بعد ہی نہیں، بلکہ دیگر اوقات میں بھی ان کا اہتمام کیا جائے۔ آگے جاکر حافظ صاحب بتاتے ہیں کہ حدیث رسولﷺ میں نبی ﷺ نے فرمایا کہ قربانی کی نیت کرنے والا پہلی ذوالحجۃ کے چاند سے قربانی کرنے تک اپنے بال اور ناخن نہ کٹوائے۔ یہ حکم صرف قربانی کرنے والوں کے لئے مخصوص ہے، وہ اشخاص جو قربانی کی نیت نہیں رکھتے، ان کے لئے اس عمل کی مشروعیت کی کوئی دلیل موجود نہیں۔واللہ اعلم۔ صفحہ نمبر ۲۵ سے حافظ صلاح الدین یوسف حفظہ اللہ "قربانی کے ضروری احکام و مسائل" کی سرخی قائم کرکے مختلف ادّلہ کے تحت بیان فرماتے ہیں کہ قربانی واجب نہیں تاہم سنتِ مؤکدہ ہے۔ اس بابت وہ  متقدمین کے فتاویٰ کے ساتھ ساتھ سیدنا ابو بکر صدیقؓ اور سیدنا عمرؓ کے  آثار بھی  اپنے موقف کی دلیل کے طور پر نقل فرماتے ہیں جن میں مذکور ہے کہ شیخین ؓنے بعض مواقع پر خاص کر قربانی اس لیے نہیں کی کہ لوگ اس کو فرض یا واجب نہ سمجھ لیں۔ ساتھ ہی "ایک ضروری وضاحت" کی سرخی قائم کرکے حافظ صاحب منکرینِ حدیث کے اس شبہ کا رد کرتے ہیں کہ قربانی صرف حاجیوں پر فرض ہے اور غیر حاجیوں کا قربانی کرنا   مشروع نہیں۔ اس بابت وہ نبی ﷺ کی ایک حدیث بھی صحیح بخاری سے  نقل کرتے ہیں جس میں آپ ﷺنے عیدالاضحیٰ  کی صلوٰۃ ادا کرنے والوں کو صلوٰۃ کے بعد قربانی کرنے کا حکم دیا اور ظاہر سی بات ہے کہ حاجیوں پر تو صلوٰۃ العید نہیں سو اس حدیث سے یہ صاف مترشح ہوجاتا ہے کہ قربانی غیر حاجیوں کے لئے بھی مشروع ہے۔ آگے جاکر حافظ صاحب حدیث رسولﷺ کے تحت بیان فرماتے ہیں کہ چار قسم کے جانوروں کی قربانی جائز نہیں پہلا  کانا  یا بھینگا جس کا کانا پن واضح ہو، دوسرا بیمار جس کی بیماری واضح ہو، تیسرا لنگڑا جس کا لنگڑا پن واضح ہو اور چوتھا نہایت ہی لاغر جانور جس کے اندر گودا نہ ہو۔ اسی طرح بعض روایات میں کان کے نقص کی بھی ممانعت آئی ہے تاہم اس بابت یہ رخصت ہے کہ جانور کا کان اگرمعمولی سا کٹا ہوا ہو تو اس کی قربانی جائز ہے لیکن آدھا یا اس سے زیادہ کٹا ہوا ہے تو قربانی جائز نہیں اور وہ عیب دار تصور ہوگا۔ اس کے علاوہ بعض روایات میں تھن کٹا ہوا  اور خارش زدہ جانور کو بھی عیب دار بتایا گیا ہے۔ اسکے علاوہ قربانی کا جانور کے لئے کم از کم  دو دانتا  ہونے کی بھی تصریح ہے لیکن اس سے کم کی قربانی جائز نہیں، تاہم اس بابت مینڈھے کی رخصت احادیث میں موجود ہے۔ البتہ بھیڑ یا مینڈھے کا  کھیرا ہونے کی صورت میں اس کی کم سے کم عمر ایک سال ہونی چاہیئے۔  حاملہ جانور کی قربانی بھی جائز ہے کیونکہ اس کی کوئی ممانعت احادیث میں وارد نہیں ہوئی۔  اس کے علاوہ کسی جانور کا خصّی ہونا بھی کوئی عیب نہیں کیونکہ حدیث سے ثابت ہے کہ آپﷺ نے خّصی جانور کی قربانی کی ۔ اگر کسی جانور میں خریدنے کے بعد نقص پیدا ہوجائے تو کیا اس کی قربانی جائز ہے یا نہیں تو اس بابت فقہاء کا اختلاف ہے، تاہم اس متعلق مناسب رائے یہی ہے کہ  متمول و صاحبِ حیثیت انسان نیا جانور لے لیں اور عیب دار جانور کی قربانی نہ کریں جبکہ غیر متمول اور نادار آدمی اگر دوسرا جانور خریدنے کی استطاعت نہیں رکھتا تو اسی جانور کو قربان کردے۔ پھر حافظ صاحب قربانی کی کھالوں سے متعلق بیان کرتے ہیں کہ نبی ﷺ نے قربانی کی کھالوں کو ذاتی مصرف میں لانے کی اجازت دی ہے  لیکن اس کو بیچنے کی ممانعت ہے اور نہ ہی قصائی کو اجرتاً دی جاسکتی ہے۔ تاہم مستحق غرباء و مساکین کی مدد  کے لئے یا فی سبیل اللہ دینا ثواب کا باعث ہوگا ان شاءاللہ۔ جہاں تک فوت شدہ کی طرف سے قربانی کرنے کی  بات ہے تو اس متعلق وارد احادیث میں ضعف ہونے کے باعث وہ قطعی لائق استدلا ل نہیں اور جو یہ بیان کیا جاتا ہے کہ آپ ﷺ نے اپنی امت کی طرف سے قربانی کی تو یہ عمل خاص آپ ﷺ کے لئے مخصوص  تھا کیونکہ شیخین اور مابعد کے صحابہؓ سے اس عمل پر کوئی مداومت نہیں ملتی۔ سو کسی اور انسان کے لئے جائز نہیں کہ وہ غائب یا فوت شدہ کے لئے قربانی کرے۔ گھر میں موجود ہر شخص کی طرف سے الگ قربانی ہوگی یا صرف ایک ہی قربانی سب کو کفایت کرجائے گی تو اس بابت حافظ صلاح الدین یوسف حفظہ اللہ محتلف احادیث سے استدلال کرکے بیان فرماتے ہیں کہ  نبی ﷺ اور صحابہؓ اپنے  تمام گھر والوں کی طرف سے صرف ایک ہی قربانی کیا کرتے تھے۔ قربانی کے گوشت سے متعلق  حافظ صاحب تصریح کرتے ہیں کہ قربانی کا گوشت خود کتنا استعمال کریں اور کتنا تقسیم کرے تو اس بابت کوئی نص موجود نہیں۔ چاہے تو پورا خو د استعمال کرلے لیکن بہتر یہ ہے کہ قربانی کرنے والا اس کے تین حصہ کرکے ایک اپنے لئے، ایک احباب و متعلقین کے لئے اور ایک فقراء و مساکین  کے لئے مختص کرے۔ اس کے علاوہ غیر مسلم کو بھی قربانی کا گوشت دیا جاسکتا ہے۔ قربانی کتنے دن جائز ہے؟ اس بابت سرخی قائم کرکے حافظ صاحب بلا کسی تشدد و اصرار کے دونوں موقف پیش فرماتے ہیں کہ قربانی یوم النحر یعنی عید کے پہلے دن سے لیکر ۱۳ ذوالحجۃ تک بھی جائز ہے اور ۱۲ ذوالحجۃ تک بھی جائز ہے۔ جس کوجو دلائل راجح لگیں وہ اس پر عمل کرلے اور اس بابت تشدد روا نہ رکھے۔  صفحہ نمبر ۴۱ پر "قربانی کے جانوروں کی تفصیل" کی سرخی قائم کرکے حافظ صاحب بیان کرتے ہیں کہ باجماع مسلمین آٹھ جانور قربان کئے جاسکتے ہیں جن میں بکری (نر و مادہ)، اونٹ (نر و مادہ)، بھیڑ (نر و مادہ)، گائے اور بیل شامل ہیں۔ اس کے علاوہ بعض فقہاء نے بھینس کو بھی گائے کے حکم  کے تحت  لیکر اس کی قربانی کے جواز کا فتویٰ دیا ہے سو جو حضرات اس فتویٰ کے ادلہ سے متفق ہیں وہ بھینس کی قربانی بھی کرسکتے ہیں اور جو متفق نہیں وہ اس کو چھوڑدیں۔ اس بابت کسی پر طعن درست نہیں۔ رسالہ کے اختتام پر آخری مبحث کے طور پر حافظ صلاح الدین یوسف حفظہ اللہ "دیگر ضروری باتیں" کی سرخی قائم کرکے قارئین کو کچھ عمدہ  اور جامع نصیحتیں کرتے ہیں۔ یہ نصیحتیں پڑھنے سے تعلق رکھتی ہیں۔ المختصر حافظ صلاح الدین یوسف حفظہ اللہ کا یہ رسالہ عشرۂ ذوالحجۃ اور قربانی کے مسائل سے متعلق ایک ایسے عامی کے لئے نہایت مفید و مختصر ہے جو کہ دقیق مباحث میں جائے بنا اختصار کے ساتھ اس بابت معلومات جاننے کا اشتیاق رکھتا ہو۔ ذیل میں ہم قارئین کے استفادے کے لئے اس کتاب کا ڈاونلوڈ لنک مہیا کررہے ہیں۔ قارئین یہاں سے کتاب ڈاونلوڈ کرکے اس کا مطالعہ کرسکتے ہیں: https://kitabosunnat.com/…/fazaile-ashra-zilhajja-aur-ahkam… مبصر: محمد فھد حارث

##############################
https://web.facebook.com/mohammad.f.haris/posts/10157895677854903
کیا مدینہ کی فلاحی ریاست بعد میں جاکر ایک ناکام معاشرہ ثابت ہوئی؟ =============== محترم  ابو بکر قدوسی صاحب نے ایک کالم کی طرف توجہ دلائی جو کہ ایک سن رسیدہ لیکن ملحد صاحب کی طرف سے لکھا گیا ہے جس میں عمران خان کے "مدینہ کی ریاست" کے تصور پر تنقید کے ضمن میں یہ گوہرافشانی کی گئی ہے کہ  مدینہ کبھی بھی ایک فلاحی ریاست تھا ہی نہیں بلکہ وہ ایک ناکام معاشرہ تھا اسی لئے چالیس برس میں بکھر گیا اور تین خلفاء قتل ہوگئے۔ ساتھ ہی موصوف فرماتے ہیں کہ دنیا کی فلاحی ریاستیں سوئیٹزرلینڈ، جاپان اور  کینیڈا ہیں۔ اب جن صاحب نے بھی یہ مضمون لکھا ہے یا تو وہ اپنے الحاد میں بے بصیرت ہوگئے ہیں یا پھر حقیقتاً  اتنے کم علم ہیں کہ ان کو  فلاحی ریاست کی تعریف ہی نہیں معلوم۔  ہمارا ان صاحب سے سب سے اول تو یہ سوال ہے کہ   فلاحی ریاست کی مروجہ تعریف میں یہ کہاں مذکور ہے کہ اس کاسربراہ ظلماً قتل نہیں ہوسکتایا اس میں  خارجی و داخلی    شورش پسندوں کے سبب وقتی طور پر ہنگامہ آرائی نہیں ہوسکتی۔  ذرا ہمیں ایسی کوئی تعریف دکھائیے۔ پھر ہم انہیں کی دکھائی تعریف سے ثابت کرینگے کہ اس وقت  پورے روئے زمین پر کوئی ایک ریاست فلاحی نہیں کہلاجاسکتی۔ کیا فرانس میں ناذیبا خاکوں کے ضمن میں ہنگامہ آرائی، فائرنگ اور یہاں تک کہ قتل نہیں ہوئے، کیا برطانیہ میں انڈر گراؤنڈ ریلوے میں دھماکے نہیں ہوئے، کیا امریکہ میں آئے دن شوٹنگ نہیں ہوتیں۔ اس حساب سے تو پھر ان سب ریاستوں سے فلاحی ریاست کی   اعزازیت چھین لینی چاہیئے۔پھر سوئیٹزرلینڈ جس کا نام موصوف نے فلاحی ریاست کی تعریف میں از خود شامل فرمایا ہے کیا وہ وہاں  ۲۷ ستمبر ۲۰۰۱ میں ہونے والے "زگ قتلِ عام" کو بھول گئے  جس میں سوئیٹزلینڈ کے ایک شہری  فریڈرچ نے سوئیٹزرلینڈ کے شہر زگ کی پارلیمنٹ میں  فائرنگ کرکے ۱۴ افراد کو ہلاک اور ۱۸ کو شدید زخمی کردیا تھا۔ اسی طرح موصوف جاپان کے سیاستدان انیجیرو  اسانوما کے قتل کی بابت کیا فرماتے ہیں جو کہ ۱۲ اکتوبر ۱۹۶۰ کو ایک بھرے مجمع کے سامنے ٹیلی ویژن شو کے دوران تلوار کے ذریعے کیا گیا۔ بھلا اس قسم کے کھلے قتل و جدال کے اقدام جس ملک میں ہوں،  موصوف کالم نگار  کی منطق کی رو سے تو ان کو بالکل بھی فلاحی ریاست نہیں کہا جاسکتا۔  اس لئے ہم مناسب سمجھتے ہیں پہلے اپنے ان ممدوح کی خدمت میں فلاحی ریاست کی تعریف نقل کردی جائے۔  دائرۃ المعارف کے تحت فلاحی ریاست ایک ایسی ریاست ہوتی ہے  جو کہ اپنے شہریوں میں لسانی، نسلی اور مذہبی بنیادوں پر کسی قسم  کی  تفریق نہ کرے اور ان کو تمام بنیادی سہولتیں  جیسے تعلیم، طب، ذرائع آمدو رفت یا تو سبسیڈائز کرکے  نہایت کم نرخ پر یا پھر مفت فراہم کرے۔ لوگوں کی فلاح و بہبود کا خیال رکھے اور ملک میں ضروریات زندگی کو آسان بنانے کی غرض سے ترقیاتی کاموں پر توجہ دے۔ ساتھ ہی اس ریاست میں عدل کا نظام سب سے زیادہ مستحکم اور قابل اعتماد ہونا چاہیئے۔  اب اس تعریف کے تحت دیکھئے تو اسلامی فلاحی ریاست کی ابتداء دورِ نبویﷺ سے شروع ہوتی ہے اور اس کے بعد  تقریباً ۳۰۰ سالوں تک مسلمانوں میں رائج رہتی ہے۔ اس ریاست کے دارالخلافہ ضرور بدلتے ہیں ، لیکن دارالخلافہ کے بدلنے سے شہریوں کے حقوق میں کوئی کمی  نہیں آتی۔ ریاست ان کی اسی طور سے دیکھ بھال کرتی نظر آتی ہے جیسے وہ اس زمانے میں کیا  کرتی تھی جب سیدنا عمرؓ نے لوگوں کے وظائف مقرر کرکے فلاحی ریاست کی تکمیل کی تھی۔ موصوف  کالم نگار یہ بات تو خود تسلیم کرتے ہیں کہ چالیس برس تک  تو یہ فلاحی ریاست چلی، اس کے بعد یہ ناکام معاشرہ ثابت ہوئی۔ سو ہم اپنی گزارشات کو چالیس سال کے بعد سے شروع کرتے ہیں۔ سبائیوں کی سازشوں کے سبب ایک ہنگامی بلویٰ میں سیدنا عثمانؓ شہید ہوئے اور اس کے بعد خارجیوں کی سازش کے نتیجے میں سیدنا علیؓ کی شہادت عمل میں آئی۔ اس سے قبل  ابو لولو فیروز کے قاتلانہ حملے میں سیدنا عمرؓ شہید ہوئے لیکن نہ ان کی شہادت سے قبل اور نہ ان کی شہادت کے بعد کسی قسم کی ہنگامہ آرائی ہوئی، یہاں تک کہ ان کی شہادت کے موقع پر بھی کوئی ہنگامہ آرائی نہیں ہوئی۔     ۴۰ھ میں سیدنا معاویہؓ برسراقتدار آتے ہیں، ان کے برسراقتدار آتے ہیں، مسلم ریاست میں امن و امان کی صورتحال مکمل طور پر بحال ہوجاتی ہے۔ اس سے قبل بھی آپسی جنگوں کے علاوہ مسلمان معاشروں میں مکمل امن و امان ہی رہتا تھا یعنی جو علاقے سیدنا علیؓ کے زیرِ نگرانی تھے وہاں حالات کی مجموعی صورتحال امن و امان والی ہی ہوتی تھی اور قانون کی مکمل پاسداری کی جاتی تھی، اسی طرح سے جو علاقے سیدنا معاویہؓ کے زیر نگیں تھے، وہاں بھی امن و امان قائم رہتا تھا اور تمام قوانین کی عملاً پاسداری کی جاتی تھی۔کسی ایک مستند ر تاریخی روایت سے یہ ثابت نہیں کیا سکتا کہ سیدنا عثمانؓ کی شہادت سے لیکر سیدنا معاویہؓ کے برسر اقتدار آنے تک اسلامی ریاست کی رعایا کی کسی قسم کی حق تلفی ہوئی ہو یا پھر ان کو معاشرے میں عدم تحفظ کا شکار ہونا پڑا ہو یا پھر ان کے وظائف و سہولیات میں کسی قسم کی کمی  کی گئی ہو یا روک لگائی گئی ہو۔    سیدنا معاویہؓ    برسرِاقتدار آئے تو  مسلم ریاست میں مکمل امن و امان اور سکون کی فضاء قائم ہوگئی اور اس سال کو عام الجماعۃ کا نام دیا گیا۔ مسلم عوام کی فلاح و بہبود  کے لئے جو اقدامات  اور وظائف سیدنا عمرؓ نے اپنے دور میں رائج کئے تھے وہ بدستور سیدنا عثمانؓ و سیدنا علیؓ کے ادوار میں رائج رہے۔ یہاں تک کہ سیدنا علیؓ کے دورِ حکومت میں جو علاقے ان کے زیرِ تسلط نہ تھے اور سیدنا معاویہؓ کے زیرِ نگیں تھے، وہاں بھی یہی  صورتحال رائج تھی۔ تاہم سیدنامعاویہؓ نے حکومت میں آنے کے بعد داخلی و خارجی انتشار رفع کرکے ان وظائف و سہولیات میں بے بہا اضافہ کردیا ۔ سیدنا معاویہؓ کے دور میں حکومتی آمدنی اس قدر زیادہ تھی کہ  صرف ایک دمشق کے خراج و جزیہ کے ضمن میں جو آمدن ہوتی تھی وہ تمام فوجی اخراجات، حکام کے مشاہرات، موذنین، قضاۃ اور فقہاء وغیرہ کے مصارف ادا کرنے کے بعد بھی چار لاکھ دینار تھی۔ عراق سے  مختلف زمینوں سے جو خراج وصول ہوتا تھا وہ پچاس لاکھ درہم سے اوپر ہوتا تھا جبکہ مصر سے  سیدنا عمرو بن العاصؓ جو خراج اور زمین کی آمدن دارالخلافہ دمشق بھیجتے تھے وہ  سالانہ نوے لاکھ دینار ہوتی تھی۔ اسی طرح مقریزی نے الخطط میں ذکر کیا ہے کہ سیدنا معاویہؓ کے عہد خلافت میں سیدنا مسلمہ بن مخلدؓ بیت المال کے باقی مصارف پورے کرنے کے بعد سیدنا معاویہؓ کو اپنے زیر نگیں علاقے کی جو آمدن بھیجتے تھے وہ چھ لاکھ دینار ہوتی تھی۔ حکومت کی یہ تمام آمدن عوام کی سہولیات  اور بہبود پر خرچ کی جاتی تھیں۔ جس میں مرعش اور قیروان جیسے نئے شہر کی آبادکاری سے لیکر  مختلف فوجی چھاؤنیاں اور قلعوں کی تعمیر وغیرہ شامل تھے ۔  اہل عرب اپنے جغرافیائی ماحول کے سبب ہمیشہ سے پانی کی  کمی کا شکار رہتے تھے، سیدنا معاویہؓ نے  نہروں اور تالابوں کے اجراء پر خصوصی توجہ دی۔ عراق میں نہر معقل کے نام سے  جبکہ مدینہ میں قناۃ معاویہ کے نام سے نہروں کا اجراء کرکے لوگوں تک میٹھا پانی پہنچایا گیا۔ اسی طرح سیدنا معاویہؓ نے  ہر قبیلہ کی خبر گیری کے لئے ایک شخص متعین کررکھا تھا جو ان قبائل کی محافل میں شامل ہوکر پتہ لگاتا تھا کہ پچھلی رات یہاں کوئی بچہ تو پیدا نہیں ہوا، قبیلہ میں گزشتہ رات کوئی نیا واقعہ تو پیش نہیں آیا؟ اس قبیلہ میں کوئی مہمان تو فروکش نہیں ہوا اور اگر ہوا ہے تو اس کی ضروریات کیا ہیں؟ یہ سب معلوم کرنے کے بعد وہ شخص واپس دفتر پہنچتا، نومومولود کا نام اور دیگر ضروری کوائف ایک رجسٹر میں درج کرتا تاکہ ان کی ضروریات کا مناسب انتظام کیا جاسکے اور وظائف  وغیرہ مقرر کئے جائیں۔  سیدنا معاویہؓ کے بعد یزید بن معاویہؒ کا دور آتا ہے جس میں یہ سہولیات و وظائف بعینہٖ اسی طور سے جاری رہتے ہیں، یہاں تک کہ سیدنا مروانؓ و عبدالملک بن مروانؓ کے دور میں    ان میں مزید اضافہ کردئیے گئے۔ امیر عبدالملک بن مروانؒ کے بعد ان کے صاحبزادے ولید بن عبدالملکؒ کا دورِ خلافت آیا تو اسلامی فلاحی اپنے انتہائی عروج پر پہنچ گئی۔ سیدنا معاویہؓ  نے اپنے دور میں جہاز سازی کی  جس صنعت کا اجراء کیا تھا، ولید بن عبدالملک ؒنے اپنے دور میں اسکو چار چاند لگادئیے۔ ولید ؒکی معاونت و سرپرستی کے زیرِ اثر امیر موسیٰ بن نصیر ؒنے تونس میں جہاز سازی کا جو کارخانہ قائم کیا تھا ، اس میں صرف ولید ؒکے زمانے میں ہی ۱۰۰ جہاز تیار کردئیے گئے تھے۔  طبری ولید بن عبدالملکؒ کے دور میں صراحت سے لکھتے ہیں کہ  ۸۸ ہجری میں  ولید نے تمام ممالک محروسہ میں  سڑکیں درست کروائیں اور ان پر سنگِ میل نصب کروائے۔  تمام راستوں پر کنویں بنوائے اور مختلف بلاد و امصار میں نہریں جاری کروائیں۔ پورے ملک میں جابجا مسافروں کی سہولت کے لئے مہمان خانے قائم کئے۔ ولید بن عبدالملک ؒ وہ پہلے مسلم  حکمران تھے جنہوں نے مسلم بلاد میں  شفا خانے بنوائے۔ اس سے پہلے اسلامی حکومت میں سرکاری شفا خانوں کا رواج نہ تھا (یعقوبی جلد ۲ صفحہ ۳۴۸)۔  طبری لکھتے ہیں کہ ولید بن عبدالملکؒ کا یہ کارنامہ قابلِ فخر ہے کہ اس نے تمام ممالک ِاسلامیہ میں معذور، ناکارہ اور اپاہج لوگوں کے روزینے مقرر کرکے انہیں بھیک مانگنے کی ممانعت کردی اور ساتھ ہی اندھوں کی رہنمائی اور معذوروں کی خدمت کے لئے آدمی مقرر کئے ۔ ولید ؒبازار کے نرخ بھی قابو میں رکھتا تھا اور خود بازاروں میں جاکر چیزوں کی قیمت دریافت کرکے ان کے نرخ کم کرواتا تھا(طبری ۸/۱۲۷۱، تاریخ الخلفاء السیوطی صفحہ ۲۲۵)۔  امیر ولید بن عبدالملکؒ کے بعد ان کے بھائی سلیمان بن عبدالملکؒ کا دور آتا ہے۔ سلیمان بن  عبدالملک کے خیر کے کاموں کی وجہ سے لوگ اس کو "مفتاح الخیر" یعنی بھلائی کی کنجی کے نام سے یاد کرتے تھے ( تاریخ الخلفاء لسیوطی صفحہ ۲۲۴)۔ مکہ المکرمہ میں پانی کی کافی قلت ہوجاتی تھی، اس  پریشانی کے سدِ باب کے لئے سلیمان بن عبدالملکؒ نے مکہ میں میٹھے پانی کا ایک چشمہ جاری کروایا ۔ اس چشمہ کی وجہ سے مکہ میں میٹھے پانی کی افراط ہوگئی (یعقوبی جلد ۲ صفحہ ۵۳۵)۔ سلیمان نے ایک  نیا شہر رملہ بسایا اور  یہاں بہت سی عمارتیں، جامع مسجد اور تالاب بنوائے اور جو لوگ یہاں منتقل ہونا چاہتے تھے، سلیمان ان کو حکومتی خرچ پر گھر بنواکر دئیے(معجم البلدان ذکر رملہ، للیاقوت الحموی)۔ سلیمان کے بعد یکے بعد دیگرے عمر بن عبدالعزیز ، یزید بن عبدالملک اور ہشام بن عبدالملک برسر اقتدار آئے۔ ہشام بن عبدالملک نے  کئی اہم و حساس جگہوں پر مستحکم اور مضبوط قلعے قائم کئے۔ بحری بیڑے کی ترقی کے لئے شمالی افریقہ میں  جہاز سازی کے مزید نئے کارخانے بنوائے  (مروج الذہب جلد ۳ صفحہ ۲۱)۔ ملکی مصنوعات کی صنعت کو ترقی دی جس میں سر فہرست ریشمی کپڑوں کی صنعت تھی۔ لوگوں کے لئے روزگار کا انتظام کیا اور عوام کا طرز ِزندگی مزید بہتر بنایا (مروج الذہب جلد ۳ صفحہ ۲۱)۔ہشام نے اپنے دور میں کئی نئے شہر تعمیر کروائے جس میں سب سے مشہور سندھ کا شہر منصورہ تھا جو کہ اپنے زمانے میں ہندوستان میں اسلامی حکومت کا دارالخلافہ تھا (فتوح البلدان صفحہ ۴۴۸)۔ ہشام کا ایک بڑا کارنامہ حُجاج کے کاروانوں کے لئے مکہ کی سمت میں آنے والے راستوں پرسرائے، حوض اور تالاب بنوانا بھی ہے (مروج الذہب  جلد ۲ صفحہ ۲۱)۔  ہشام کا انتقال ۱۲۵ ہجری میں ہوتا ہے گویا  وہ اسلامی فلاحی ریاست جس کی بنیاد نبی ﷺ نے ڈالی تھی اور سیدنا عمرؓ نے اپنے دور میں جس میں کئی نئے شعبوں کا اجراء کرکے اسکو بالغ کیا تھا، ان کی شہادت کے تقریباً سو سال کے بعد تک وہ اسی آب و تاب اور مزید ضوء فشانی کے ساتھ ترقی پذیر رہی اور اگلے مزید۲۰۰ سالوں تک اپنے تمام شہریوں کے لئے ایک مکمل فلاحی ریاست کی خدمات انجام دیتی رہی۔ تحریر: محمد فھد حارث

##############################
https://web.facebook.com/mohammad.f.haris/posts/10157892550639903
عبداللہ شاہ غازی کا مزار ======== کراچی میں کلفٹن کے علاقے میں ایک مشہور مزار ہے جو کہ عبداللہ شاہ غازی کا مزار کہلاتا ہے۔ ایک خلقت یہاں ٹوٹی پڑتی ہے۔ ضعیف العقیدہ لوگوں کا ماننا ہے کہ کراچی آج تک جو سمندری آفات سے محفوظ ہے  تو وہ اسی مزار کی برکت سے ہے۔ یہ بات سنی سنائی نہیں بلکہ اس احقر کو اس کے ایک کولیگ  نےجو کہ ماشاء اللہ سے ایک ملٹی نیشنل کمپنی میں  ٹیلی کمیونیکیشن انجینئر ہیں اور تقریباً کام کے سلسلے میں پوری  دنیا کا چکر لگاتے رہتے ہیں نہایت عقیدت و وثوق سے بتائی تھی۔ اور یہی عقیدہ اس مزار کی بابت عوام الناس کا  بھی ہے۔ ہمیں اس سے بحث نہیں کہ مزارات کا وجود اسلام میں کس حد تک ناپسندید ہ ہے اور کسی بھی قبر پر کسی طور کی عمارت بنانا ازروئے  شریعت قطعی حرام ہے، بلکہ سر دست ہمارا اصل مقدمہ اس مزار کی پہچان سے متعلق ہے۔ یہ مزار سیدنا حسنؓ کی آل اولاد میں سے ایک شخص عبداللہ الاشتر کا بتایا جاتا ہے۔ یہ عبداللہ الاشتر  سیدنا حسنؓ کے پڑ پوتے جناب محمد الارقط کے صاحبزادے تھے۔ سو ان کا سلسلہ نسب کچھ یوں بنتا ہے عبداللہ الاشتر بن محمد الارقط بن عبداللہ بن حسن مثنیٰ بن حسن بن  علی بن ابو طالب۔ ان عبداللہ الاشتر کی ایک بہن  سیدہ زینب بنت محمد الارقط پہلے عباسی خلیفہ ابو العباس  عبداللہ السفاح کی بہو یعنی ان کے بیٹے محمد بن عبداللہ السفاح کی زوجیت میں تھیں۔ان دونوں بہن بھائیوں کے والد محمد الارقط وہی ہیں جن کو ایک ضعیف روایت کی بنیاد پر  بعض غیر محتاط مورخین نے "نفس الذکیہ" کا لقب دیا اور جنھوں نے ۱۴۵ ہجری میں مدینہ میں  عباسی خلافت کے خلاف بغاوت کی اور مقتول ہوئے۔ ساتھ ہی ان محمد الارقط کے بھائی  ابراہیم نے بصرے میں عباسی خلافت کے خلاف بغاوت کی  اور وہ وہاں مقتول ہوئے۔  عبداللہ الاشتر کی بابت تاریخ میں دو روایات ملتی ہیں۔ پہلی روایت میں آتا ہے کہ ان کے والد محمد الارقط نے اپنے مقتول ہونے سے پہلے ان کو سندھ کی طرف  اپنے داعی اور گورنر سندھ کی حمایت حاصل کرنے کی غرض سے بھیجا تھا، جبکہ دوسری روایت میں آتا ہے کہ بصرہ میں بغاوت کے جرم میں اپنے چچا ابراہیم بن  عبداللہ کے مقتول ہوجانے کے بعد  عبداللہ الاشتر ایک تیز رفتار اونٹ پر سوار ہوکر اپنی جان کے خوف سے فرار ہوکر سندھ آگئے تھے۔ اس وقت سندھ میں وادی مہران دریائے سندھ سے لیکر کابل تک کا پورا علاقہ شامل سمجھا  جاتا تھا۔ دوسرے عباسی خلیفہ  ابو جعفر المنصور کو جب یہ پتہ چلا کہ  عبداللہ الاشتر نے گورنر سندھ کو اپنا ہمخیال بنا کر سرحدی علاقوں میں بغاوت کا منصوبہ بنا رکھا ہے تو  خلیفہ نے  گورنر سندھ کو تبدیل کرکے نیا گورنر بھیجا اور اسکو سختی سے بغاوت کو دبانے کا حکم دیا۔ نئے گورنر کے خوف سے  عبداللہ الاشتر سندھ کے شمال میں نواح کابل میں منتقل ہوگئے اور وہیں  ۱۵۱ ہجری میں عباسی فوجوں کے ساتھ بغاوتی  مدبھیڑ کے دوران  علج نامی پہاڑ پر مقتول ہوئے۔(عمدۃ الطالب  فی النساب آل ابی طالب صفحہ ۸۴) مشہور ماہر انساب مصعب زبیری  نے اپنی کتاب نسب قریش کے صفحہ ۵۴ پر ان کی بابت یہی لکھا ہے کہ  قتل بکابل یعنی عبداللہ الاشتر کابل میں قتل ہوئے۔ علامہ ابن حزم الظاہری  نے بھی اپنی کتاب جمہرۃ الانساب میں عبداللہ الاشتر کے کابل میں قتل ہونے کا ذکر کیا ہے اور کابل میں ان کے ایک بیٹے محمد کے تولد کی بابت بھی لکھا ہے جو کہ کابل میں پیدا ہونے کے باعث محمد الکابلی کہلاتے تھے۔ اب ایسا شخص جو کہ کابل میں فوت  اور وہی مدفون ہوا ہو، ۱۳۰۰ سالوں کے بعد کلفٹن میں موجود کسی مجہول الحال شخص کی قبر کو اس  کا مزار   بتانا ایک علمی مذاق کے سوا کیا کہا جاسکتا ہے جبکہ کسی مورخ  نے عبداللہ الاشتر  کے  کابل میں مقتول ہوجانے کے بعد  ان کے جسد کی  کابل سے  سندھ کراچی منتقلی کا ذکر بھی نہ کیا ہو۔اسی طرح نہ ہی کوئی ایسی تاریخی شہادت ملتی ہے کہ عبداللہ الاشتر یا ان کے بیٹے محمد الکابلی کبھی سندھ کے ساحلی علاقے آئے ہوں۔ بلکہ محمد الکابلی کے بارے میں تو ابن کثیر اور ابن خلدون دونوں نے صراحت کی ہے کہ اپنے والد عبداللہ الاشتر کے  کابل میں مقتول ہو جانے کے بعد ان کو بغداد لایا گیا اور پھر وہاں سے نسب کی تصدیق کے بعد ان کو مدینہ ان کے اہل خانہ کے پاس بھیج دیا گیا۔ سو المختصر نہ ہی تو عبداللہ الاشتر  کبھی سندھ کے ساحلی علاقے آئے، نہ ہی ان کا انتقال یہاں ہوا اور نہ ہی وہ یہاں دفن ہوئے کہ کلفٹن کراچی میں موجود ایک مجہول الحال قبر کو ان کا مزار قرار دیا جائے۔ پھر یہ بھی یاد رہے کہ قیام پاکستان سے پہلے تک  یہ قبر انتہائی خستہ حالت میں نامعلوم پڑی تھی اور قیام پاکستان کے چند سال بعد  کسی شخص نے اس قبر کی درستگی کرواکر اس کو عبداللہ الاشتر سے منسوب کرکے عبداللہ شاہ غازی کے مزار کے طور پر متعارف کروایا۔اور پھر یہ نام عبداللہ شاہ غازی بھی عجب کرشمہ سازی ہے۔ عربوں میں شاہ نام رکھنے کا رواج اولاد علی ؓ میں کبھی نہیں تھا، پھرعبداللہ الاشتر کو شاہ کہنا چہ معنی دارد، دوم یہ عبداللہ الاشتر  تو عباسی فوجیوں کے ہاتھوں بغاوت کے اقدام میں مقتول ہوئے تو یہ غازی کا لقب کیونکر ان کو مل سکتا ہے، اگر کوئی ان سے عقیدت رکھے بھی تو مقتول ہونے کی حیثیت سے ان کو شہید ہی کہا جاسکتا ہے، غازی نہیں۔ تحریر: محمد فھد حارث

##############################
https://web.facebook.com/mohammad.f.haris/posts/10157891134999903
برصغیر کی مٹی میں کچھ چیزہں گوندھی پڑی ہیں جیسے سوء ظنی اور فتوی بازی۔۔۔ یہ ہمارا خاصہ ہیں۔ نظریاتی اختلاف پر احترام تو درکنار ہم خاموش رہنے کو بھی گناہ کبیرہ سمجھتے ہیں۔ پوری کوشش ہوتی ہے کہ سامنے والے کو فتووں کے وہ تھپڑ رسید کریں کہ اسکا تحقیقی حلیہ بگڑ جائے۔ یہاں ہر نظریاتی مخالف ناصبی، رافضی، بدعتی، منکر حدیث اور کبھی کبھار تو قادیانی و کافر تک بھی ہوجاتا ہے۔ پھر لوگوں کی اکثریت ہمارے یہاں علم الغیب کی مالک ہے جو انتر یامی بنی دلوں کے حال اور تقیہ بازی کی واردات تک جان لیتی ہے۔ یہاں صرف عصمت انبیاء کے قائلین ہی نہیں موجود بلکہ ہر دوسرے موڑ پر عصمت علماء کے دعویدار بھی موجود ہیں جو اپنے علماء سے سہو کے صدور کا احتمال تو درکنار ان کی کسی بات کے غیر صائب تک ہونے کے قائل نہیں ہیں۔ اپنے علماء کے ہر غیر صائب کام کے لئے ہمارے پاس تاویلات کے بھنڈار موجود ہوتے ہیں البتہ اگر اسی نوع کی غلطی مخالف مسلک کا عالم کرجائے تو پھر اسکو گھر تک چھوڑ کر آنا ہم اپنا فریضہ سمجھتے ہیں۔ یہاں سب کے پسندیدہ عالم ہیں جو کہ معصومیت کے درجے پر فائز ہیں۔ علماء سے پہلے یہ منصب اس امت میں صوفیاء کو دیا جاچکا تھا اور ان سے پہلے ائمہ اہلبیت کو۔

##############################
https://web.facebook.com/mohammad.f.haris/posts/10154639718949903
کیا اسلام میں نصب خلیفہ کا کوئی طریقہ مقرر ہے؟ ۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ شریعت اسلامیہ کے مطابق امت کا سیاسی نظام بغرض حفظ الدین و سیاست الدنیا جو ایک دنیوی صورت میں کتاب و سنت پر مبنی  ہو خلافت راشدہ کہلاتا ہے۔ خلافت راشدہ کی جامع تعریف اللہ تعالیٰ سورۃ الحج  آیت ۴۱ میں کرتے ہوئے فرماتے ہیں:  ٱلَّذِينَ إِن مَّكَّنَّـٰهُمۡ فِى ٱلۡأَرۡضِ أَقَامُواْ ٱلصَّلَوٰةَ وَءَاتَوُاْ ٱلزَّڪَوٰةَ وَأَمَرُواْ بِٱلۡمَعۡرُوفِ وَنَهَوۡاْ عَنِ ٱلۡمُنكَرِ‌ۗ وَلِلَّهِ عَـٰقِبَةُ ٱلۡأُمُورِ  یہ وہ لوگ ہیں کہ اگر ہم ان کو زمین پر جب حکومت عطا کرتے ہیں تو صلوٰۃ قائم کرتے ہیں، زکوٰۃ ادا کرتے ہیں، اچھی باتوں کا حکم دیتے ہیں اور بری باتوں سے روکتے ہیں اور تمام امور کی انجام دہی اللہ ہی کے ہاتھ میں ہے۔ (سورۃ الحج آیت ۴۱) شاہ ولی اللہ ازالۃ الخفا میں خلافت کی  مختصر الفاظ میں تعریف یوں کرتے ہیں: ’’خلافت کی تعریف یہ ہے کہ وہ ایک ریاست عامہ ہوتی ہے جو دینی علوم کے رائج کرنے  میں، اسلام کے ارکان قائم  رکھنے، جہاد اور اس کے متعلقات برپا کرنے  یعنی لشکروں کی تربیت اور مجاہدین کو وظائد دینے اور مال غنیمت تقسیم کرنے میں، قاضیوں کو مقرر کرنے، سزائے جرم کے اجرا اور مظالم کے دور کرنے میں نیز اچھے کاموں کا حکم دینے اور برائیوں سے روکنے میں نبی ﷺ کی نیابت کی حیثیت میں ان امور کو انجام دے‘‘۔ (جلد ۱ ص ۳)  شریعت کو اس سے قطعی بحث نہیں کہ نظام سیاسی کی ہئیت ترکیبی کیا ہوگی، سر حکومت کیسے برسر اقتدار آئیگا اور مختلف النوع معاشروں کو اسلامی برادری کے ایک رشتے میں کیسے منسلک کیا جائیگا۔ اللہ نے مسلمانوں سے جس خلافت کا وعدہ کیا تھا، اس میں یہ نہیں بتایا کہ اسکا دستور اساسی کیا ہوگا، وہاں الفاظ ہیں ’’کما استخلف الذین من قبلھم ‘‘ (جیسے ان سے پہلے لوگوں کو حکومت دی تھی)۔ دنیا میں حکومت کی جتنی اور جیسے بھی صورتیں رائج چلی آرہی ہونگی ویسی ہی مسلمانوں کی حکومت بھی ہوگی، فرق صرف اتنا ہوگا کہ اس حکومت کا مقصد دین برپا کرنا ہوگا اور اس کے قوانین ایسے لچکدار ہونگے کہ دنیا کی ہر قوم انکے تحت زندگی بسر کر سکے۔ نبی صلی اللہ علیہ وسلم کے زمانے میں عرب کی زندگی قبائلی تھی اور ہر قبیلہ اپنے اصول و رواج کے مطابق اپنا سردار مقرر کرتا تھا۔ آپ صلی اللہ علیہ وسلم نے یہ سلسلہ ایسے ہی قائم رہنے دیا۔ ایسا کبھی نہیں ہوا کہ آپ صلی اللہ علیہ وسلم نے جو والی مقرر کر کے بھیجا ہو یا جو نمائندہ تبلیغ و اشاعت اور اجراء قوانین کی طرف سے گیا ہو اس نے قبائل کا اندرونی نظام مختل کرنے کی کوشش کی ہو۔ مکے کے قرب و جوار میں شخصی حکومتیں قائم تھیں، انہیں جب آپ ﷺنے دین کی دعوت دی تو صراحت کردی کہ اگر وہ اسلام لے آئیں تو انکی حثییت عرفی برقرار رہے گی اور جس سیاسی نظام کے وہ لوگ عادی ہیں اسے توڑا نہیں جائیگا۔ چنانچہ ہر قل کو جو نامہ مبارک بھیجا اس میں صراحت تھی کہ ’’اسلام لے آؤ محفوظ رہو گے‘‘ (صحیح بخاری)یہاں محفوظ رہوگے  کے صرف ایک ہی معنی ہوسکتے ہیں کہ دنیا و آخرت میں زوال و عذاب سے محفوظ رہوگے، ہرقل اگر مسلمان ہوجاتا تو کیا اسکو اسلام لانے کی یہ سزا ملتی کہ اپنا تخت چھوڑ کر وہ کسی فرضی ’’شوروی و جمہوری  حکومت‘‘ کا پابند ہوجاتا؟ یقیناً اسکی حکومت برقرار رہتی جیسی کہ نجاشی کی حکومت برقرار رہی۔ نجاشی سے نبی صلی اللہ علیہ وسلم نے مطالبہ نہیں کیا کہ فی الحال حکومت چھوڑ دو، پھر استصواب رائے کے بعد اگر تم صدر منتخب ہوگئے تو رہو گے ورنہ نہیں۔ اسی طرح باذان ؓ جو کسریٰ کی طرف سے یمن کے حاکم تھے انہیں بھی نبی صلی اللہ علیہ وسلم نے یہی پیغام بھیجا تھا کہ اگر وہ اسلام لے آئیں تو یمن کی حکومت پر بدستور فائز رہیں گے، چنانچہ ایسا ہی ہوا۔ پھر ہم جب خاص تاریخ خلافت پر غور کرتے ہیں تو ہمیں کسی طرح یہ معلوم نہیں ہوتا کہ نصب امام کا کوئی خاص طریقہ ہے۔عمر ؓ نے سقیفہ بن ساعدہ میں اچانک اٹھ کر ابو بکر ؓ کے ہاتھ پر بیعت کرلی اور انکو خلیفہ بنانے پر پہلے کوئی مشورہ نہیں  کیا۔  ابو بکر ؓ نے عمر ؓ کو محض اپنے ذاتی اجتہاد سے خلیفہ مقرر کیا اور اس سلسلے میں کسی سے مشورہ  نہیں لیا۔ عمر ؓ نے اپنے بعد محض اپنی مرضی سے پوری امت مسلمہ میں سے صرف ۶ آدمیوں کا انتخاب بغیر کسی مشورہ کے کیا۔یہ چیز تو صاف بتاتی ہے کہ اسلام میں خلیفہ کے انتخاب کا کوئی واحد طریقہ مقرر ہی نہیں ہے۔ جمہوریت، آمریت بذات خود کوئی بھی بری چیز نہیں ہے۔ یہ بری چیز اس وقت بنتی ہیں جب انکے چلانے والے انکے ذریعے اسلام کے اصولوں سے انحراف کرتے ہیں۔ جس حکومت میں قانون سازی کا حق سر حکومت یا قوم کے نمائندوں کو ہو ایسی حکومت خلافت نہیں مذموم ملوکیت کہلائے گی جیسے دنیا کی اور حکومتیں ہوتی ہیں، وہ حکومت شخصی ہو، آمرانہ ہو، جمہوری ہو یا اشتراکی ہو اسے مذموم ملوکیت کہا جائیگا۔ اور اگر ایسی حکومت کتاب و سنت پر مبنی ہو اور وہاں قانون سازی کتاب و سنت کے تحت ہوتو وہ خلافت کہلائیگی اگرچہ اسکی شکل کچھ ہو اور کسی زمانے میں ہو۔ مذموم ملوکیت صرف وہ حکومت کہلائیگی جو کہ کتاب و سنت پر مبنی نہ ہو، ایسی حکومت کا سربراہ خلیفہ نہیں بادشاہ کہلائیگا۔ اس حساب سے مذموم ملوکیت کی ابتداء تو اوائل دور عباسی کے بعد ہی ہوئی۔ اور پھر نبی صلی اللہ علیہ وسلم نے تو خود خلافت کو قریش میں سے یکے بعد دیگرے ۱۲ خلفاء تک لازم کر دیا  (صحیح بخاری و مسلم )اسی لئے ابو بکر ؓ سے لیکر بنو امیہ کے آخری عہد تک کو تو خلافت ماننا ہی پڑیگا۔ اور تاریخی حقائق بھی نبی صلی اللہ علیہ وسلم کی ۱۲ خلفاء والی حدیث کی تائید کرتے نظر آتے ہیں۔

##############################
https://web.facebook.com/mohammad.f.haris/posts/10154627483654903
رد روافض کا مخالفانہ   بیانیہ ۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ شہادت ذوالنورینؓ کے مولف کتاب کے مقدمہ میں رقم طراز ہیں: ’’میں کسی دوسرے مقام پر سبائیت کے یک طرفہ پروپیگنڈہ کے متعلق واضح کرچکا ہوں کہ ان لوگوں کی چابکدستی نے مسلمانوں کے اذہان کو تلپٹ کرکے رکھ دیا ہے۔ کسی دوسرے صحابی کے متعلق جو چاہے کہتے جاؤ ، مگر سیدنا علیؓ کا نام درمیان میں آئے تو مشاجرات صحابہؓ کی تلواریں میان سے نکل آئینگی۔ ایسے لوگ ان حقائق سے  قطعاً بے بہرہ ہیں کہ صحابہ کرامؓ معصوم نہیں تھے اور سیدنا علی ؓ بھی  انہی صحابہ کرامؓ میں سے ایک تھے۔ جنگ خندق میں سیدنا علی ؓ کے ہاتھوں ایک نوے سالہ پیر فرتوت کا مارا جانا رستم و اسفند یار کی خیالی داستانوں  کے مترادف قرار دیکر  جھوم جھوم کر بیان کرنا گویا موجب نجات ہے، مگر ان تیرہ چودہ سالہ نوجوان لڑکوں  معاذؓ و معوذؓ کا ابو جہل جیسے کافر کے قتل پر انہیں ہدیہ سلام پیش کرنا مشاجرات صحابہؓ ہوگیا۔   غزوہ احد میں سیدہ ام عمارہؓ  دیوانہ وار حضور صادق و مصدوقﷺ کے آگے پیچھے سینہ سپر ہو کر کافروں کی طرف سے آنے والے تیروں کے سامنے ڈھال   بنی ہوئی ہیں اور نبی ﷺ فرماتے ہیں ’’ ام عمارہؓ !تم پر میرے ماں باپ قربان ‘‘ ۔ مگر سیدہ فاطمہ ؓ کا نبی ﷺ کے زخموں میں کپڑا جلا کر رکھنا آج ہر مقام پر مثال کے طور پر بیان کیا جاتا ہے حالانکہ  سیدہ عائشہ ؓ بھی ان کے ساتھ موجود تھیں، مگر سیدہ عائشہؓ کا کبھی کسی نے بھول کر بھی نام نہیں لیا۔ سیدنا علی ؓ کا اس وعدہ کے باوجود کہ میں   (سیدہ) فاطمہ ؓ کی موجودگی میں دوسرا نکاح نہیں کرونگا ابو جہل کی لڑکی سے نکاح کا ارادہ کرنا اور نبی ﷺ کا نہایت رنجیدہ اور غم زدہ  ہوکر مسجد نبوی میں خطبہ ارشاد فرمانا جہلا کی نظروں میں سیدنا علیؓ کے لئے موجب  فخرو مباہات ہوسکتا ہے ، مگر ابو العاصؓ بن ربیع کے متعلق  کسی مقام پر سرسری طور پر تعریف کرنا بھی مشاجرات صحابہؓ کے زمرے میں گھسیٹ لیا جاتا ہے، جو ابو العاصؓ اونٹ پر کھجوریں اور ستو لاد کر شعب بنی ہاشم میں ہانک دیا کرتا تھا، حالانکہ ابھی اسلام نہیں لایا تھا اور نبی ﷺ فرمایا کرتے تھے کہ ابو العاصؓ نے دامادی کا حق ادا کردیا ہے۔ اور یہ وہی ابو العاصؓ ہیں جنہوں نے سیدہ زینبؓ بنت رسول اللہﷺ کی وفات کے بعد بھی کوئی نکاح نہ کیا۔ یہ سیدہ زینبؓ وہی ہیں، جنھیں نبی ﷺ نے افضل بناتی فرمایا تھا۔ بخاری کی روایت کے مطابق کہ سیدنا علیؓ نے چھ ماہ تک سیدنا ابو بکر صدیقؓ کے ہاتھ ہر بیعت نہ کی تھی کہنا جرم ہے مگر اس جلیل القدر انصاری صحابی سعد بن عبادہ ؓ کے متعلق بار بار دہراتے چلے جائیے کہ انہوں نے سرے سے بیعت ہی نہ کی تھی ، ان کے نزدیک کوئی گناہ نہیں۔ سیدنا علیؓ کے متعلق یہ کہنا کہ انہوں نے ہزمزان مجوسی کے قاتل سیدنا عبیداللہ  بن عمر ؓ کو بارہ سال  بعد گرفتار کرنے کا حکم دیا  جنہیں مقتول مجوسی کے مسلمان بیٹے نے فترکہ  للہ بقول طبری اللہ کے لئے معاف کردیا تھا سخت توہین ہے، مگر سیدنا ذوالنورینؓ کو یہ کہتے چلے جائیے کہ انہوں نے اپنے شرابی  رشتہ داروں کو عامل بنا یا تھا، حالانکہ سیدنا علیؓ کا واقعہ صحیح ہے اور سیدنا عثمانؓ  کے متعلق صریحاً بہتان تراشی  کی گئی۔ سیدنا علی ؓ کا نام نہاد مجوس و یہود  قاتلین عثمانؓ سے خلا ملا گویا عین روح اسلام ہے، مگر سیدنا امیر مروانؓ کا سیدنا عثمانؓ کا سیکرٹری ہونا بہت بڑا جرم ہے۔ سیدنا علی ؓ کا غزوہ تبوک کے موقع پر نبی ﷺ کے حکم کے خلاف مدینہ چھوڑ کر روانہ ہوجانا، ان کا ایک عظیم کارنامہ ہے مگر سیدنا  ذوالنورینؓ کا نبی ﷺ کے ارشاد  کے مطابق سیدہ رقیہ الزہراءؓ کی تیماداری کی وجہ سے بدر میں شامل نہ ہونا نہایت قابل اعتراض فعل ہے۔ آخر اس کی کیا وجہ ہے کہ ایک صحابیؓ کی لغزشیں عین اسلام ہیں اور دوسرے کی عین اسلامی افعال بھی ناقابل معافی جرم ہیں۔  لگاتار تیرہ سو سال سے یہود و مجوس کے گٹھ جوڑ کی ٹکسال سے جو جھوٹے سکے ڈحل ڈھل کر ہمارے خزائن ایمان میں خلط  ملط ہوکر ہمارےہاتھوں تک پہنچتے آرہے ہیں، ہم نے انہیں زر خالص سمجھ  لیا ہے۔ امتداد زمانہ نے ہماری پہچان کی صلاحتیں ہی سلب کرلی ہیں۔ صحابہ کرامؓ کے متعلق مسلمانوں کا ایمان  بایھم اقتدیتم اھتدیتم کے مرکز کے گرد گھومتے ہوئے ہی مسلمانوں کی نجات کا موجب ہوسکتا ہے اور جس کے دل میں کسی صحابی کے متعلق ایک خشخاس کے ہزارویں حصہ جتنا بھی بغض ہوگا وہ اسے جہنم میں لے جانیکا کا سبب ہو سکتا ہے۔ ( مقدمہ شہادت ذوالنورین صفحہ ۱۲ تا ۱۴) مندرجہ بالا سطور سے صاحب پوسٹ کا متفق ہونا ضروری نہیں البتہ ان سطور نے دو نکات کی جانب ذہن کو مرتعش کیا ہے: ۱۔ فیس بک اور علمی قلمکاری کی دنیا میں کئی حضرات برملا معاویہ ؓ اور دوسرے جلیل القدر اصحاب جیسے کہ عائشہؓ، طلحہؓ، زبیر ؓ وغیرہ کو  علی ؓ کے مدمقابل میں  نہ صرف ’’باغی گروہ‘‘  باور کرواتے ہیں بلکہ اسکا بلا کسی تکلف کے اظہار بھی کرتے ہیں، جب کہ علی ؓ کے مد مقابل صفین و جمل میں دوسری جانب  بھی جلیل القدر اصحاب کی کافی تعداد موجود تھی۔ جبکہ حسین بن علیؓ  کے بارے میں یزید بن معاویہ ؒ کے خلاف ’’خروج‘‘ کے لفظ کو استعمال کرنے کو بھی حسین ؓ کی جناب میں سوء ادب گردانتے ہیں  جبکہ یہ متفق علیہ بات ہے کہ معاویہ و عائشہ ؓ کے برخلاف  حسین بن علی ؓ کی پشت  پر کسی ایک صحابیؓ کی حمایت بھی نہیں تھی جبکہ یزید بن معاویہ ؒ کو ۲۵۰ سے زیادہ صحابہؓ کی بیعت کی تائید حاصل تھی۔ ۲۔ حسین بن علیؓ کی کلمہ گو لوگوں کے ہاتھوں مظلومانہ شہادت کو اہلسنت کےمحراب و منبر سے نہ صرف پوری رقت کے ساتھ چیخ چیخ کر بیان کیا جاتا ہے، بلکہ اس کی آڑ میں کچھ جہلمی انجینیر اور فیصل آبادی عالم معاویہ ؓ پر بھی تنقیص کی بوچھار کرتے نظر آتے ہیں جبکہ نبی ﷺ کے سب سے بڑے نواسے علی بن ابو العاص ؓ بن ربیع  کی جنگ یرموک کے موقع پر  رومی کفار کے خلاف جہاد کرتے ہوئے  شہید ہوجانے کا تذکرہ کرنا تو دور کی بات ہمارے بیشتر علماء و خطیب کو یہ بات و واقعہ شائد معلوم بھی نہ ہو کہ کفار کے خلاف جہاد کرتے ہوئے نبی ﷺ کے صرف ایک ہی نوسہ نے جام شہادت نوش کیا ہے ۔ ان دو نکات کی روشنی میں اوپر کا  مخالفانہ بیانیہ کچھ اس قدر غیر معقول بھی نہیں محسوس ہوتا۔ کچھ تو ہے جس کی پردہ داری ہے۔

##############################
https://web.facebook.com/mohammad.f.haris/posts/10154620764474903
کیا غامدیت فرقہ نہیں ؟ :::::::::::::::::::::::::::: احمد بشیر طاہر صاحب کی بہترین قوت برداشت آج کل کرچیوں کی شکل میں دستیاب ہے۔ وہ ایک دن ڈاکٹر مشتاق صاحب کو یہ درس دیتے نظر آتے ہیں کہ علمی گفتگو میں طنز نہیں ہونا چاہئے تو اگلے ہی دن ارشاد فرما دیتے ہیں "ایک سو دس گز کی پوسٹیں لکھنا ہمارا شیوہ نہیں" اس سطر میں لفظ "شیوہ" دامن کھینچ کھینچ کر خصوصی التفات چاہتا ہے لیکن آج تو احمد بھائی کی وہ حزنیہ اپیل ہماری توجہ پر قربانی کی کھال کی طرح حق جتا جتا کر اسے کھینچے چلی جا رہی ہے جس میں ان کا کل مطالبہ یہ ہے کہ "ہمیں غامدی نہ کہا جائے" اور اتنی سی بات کے لئے انہوں نے غامدی صاحب سے لے کر فراہی صاحب تک سب نام گنوا کر استدلال فرمایا ہے کہ ان میں سے کسی نے بھی اپنا کوئی فرقہ نہیں بنایا۔ لگتا ہے غامدی حضرات اپنے استاذ کی کتب عیسائی مشنریوں کی طرح صرف "گمراہوں" میں بانٹتے ہیں خود پڑھنے کی زحمت گوارہ نہیں فرماتے۔ چلیں ہم انہیں دکھاتے ہیں کہ فرقہ خود ان کے استاذ محترم 1987ء میں تشکیل دینے کی کوشش فرما چکے ہیں اور کوشش بھی ایسی کہ اس میں تاریخ کے ساتھ اپنی نوعیت کا عجیب و غریب ہی کھلواڑ کرتے نظر آتے ہیں۔ یہاں یہ ذکر لازم ہے کہ غامدی صاحب نے جو فرقہ تشکیل دینے کی کوشش کی اسے کسی نے بھی قبول نہیں کیا اور وجہ اس کی یہ ہے کہ غامدی صاحب کی وہ تشکیل مکمل طور پر خلاف حقیقت تھی۔ غامدی صاحب فرماتے ہیں۔ "شبلی ان دونوں کے مقابلے میں ایک تیسری جماعت کے بانی ہوئے اس جماعت کے بنیادی اصول دو تھے۔ ایک یہ کہ ہمارے لئے ترقی یہی ہے کہ ہم پیچھے ہٹتے چلے جائیں یہاں تک کہ اس دور میں پہنچ جائیں جب قرآن اتر رہا تھا اور خدا کا آخری پیغمبر خود انسانوں سے مخاطب تھا۔ اور دوسرے یہ کہ یہ خود قدیم کی ضرورت ہے کہ ہم جدید سے بھی اسی طرح آشنا رہیں جس طرح قدیم سے ہماری شناسائی ہے۔ سید سلیمان ندوی، ابوالکلام آزا، ابوالاعلیٰ مودودی، حمید الدین فراہی، امین احسن اصلاحی، یہ سب اسی جماعت کے اکابر ہیں۔ میں اسے "دبستانِ شبلی" کہتا ہوں۔ اقبال بھی زیادہ تر اسی دبستان سے متعلق رہے۔" (مقامات صفحہ 64) اس اقتباس میں غامدی صاحب اپنا تسلسل ثابت کرنے کے لئے ایک فرقہ ہی تشکیل دیتے نظر آ رہے ہیں۔ اگر کوئی اس حلقے کو ادبی پس منظر میں حلقہ کہہ کر یکجا ذکر کرتا تو مجھے تسلیم کرنے میں تردد نہ ہوتا لیکن غامدی صاحب اسی مضمون میں پیچھے خالص دینی حوالے سے بات کر رہے ہیں اور صرف بات نہیں کر رہے بلکہ باقی دو گروہوں کا بھی تعارف کراتے ہیں۔ ملاحظہ ہو۔ "ان میں سے ایک گروہ اس بات پر مصر ہوا کہ نہ دین کو خاص اپنے مکتب فکر کے اصول و مبادی اور اپنے اکابر کی رایوں سے بالاتر ہو کر براہ راست قرآن و سنت سے سمجھنا ممکن ہے اور نہ مغربی تہذیب اور اس کے علوم اس کے مستحق ہیں کہ وہ کسی پہلو سے اہل دین کی نظروں میں ٹھریں۔ اس گروہ کے بڑوں میں قاسم نانوتوی، رشید احمد گنگوہی، محمود الحسن دیوبندی، انور شاہ کاشمیری، حسین احمد مدنی، اشرف علی تھانوی اور شبیر احمد عثمانی کے نام بہت نمایاں ہیں۔ دوسرا گروہ ان لوگوں کا تھا جن کے نزدیک حق و باطل کا معیار یہی تہذیب اور اس کے علوم قرار پائے، ان کا سرخیل وہی بڈھا تھا جس کے بارے میں خود شبلی نے کہا تھا، پیری سے کمر میں ایک ذرا خم توقیر کی صورت مجسم" (مقامات صفحہ 63) یہ بات تاریخی طور پر ثابت شدہ اور مسلم ہے کہ شبلی نعمانی جس جماعت کے بانی ہوئے وہ "ندوۃ العلماء" کے نام سے اپنی مثال آپ ہے۔ لیکن ساتھ ہی یہ بھی ثابت شدہ ہے کہ شبلی سرسید کے شاگرد اور جدیدیت میں ان کے ہم مشرب تھے۔ چنانچہ خود اہل ندوہ نے ہی انہیں ندوۃ العلماء سے مستعفی ہونے پر مجبور کردیا تھا اور وجہ اس کی یہ تھی کہ شبلی کے سوا تمام اہل ندوہ دین کی روایت کے دائرے میں کھڑے کٹر حنفی و صوفی علماء تھے، یوں شبلی اپنی ہی جماعت میں ایک "اجنبی" کی حیثیت رکھتے تھے اور ان کے خیالات سے باقی جماعت متفق نہ تھی۔ اسی جماعت میں آگے چل کر سید سلیمان ندوی، عبدالماجد دریا آبادی اور سید ابولحسن علی ندوی جیسے نابغے نمایاں ہوئے۔ فکر کے اعتبار سے اہل ندوہ کے حقیقی سرخیل سید سلیمان ندوی ہی ہیں اور اس جماعت سے مولانا آزاد، مولانا فراہی مولانا مودودی یا علامہ اقبال کا کوئی تعلق نہ تھا۔ بالخصوص مولانا آزاد سے سید سلیمان ندوی اور عبدالماجد دریا آبادی کا عناد تاریخ کا حصہ ہے جو آج کے اہل ندوہ میں بھی وقتا فوقتا ظاہر ہوتا رہتا ہے۔ لھذا مولانا آزاد کو ان کی جانب منسوب کرنا کسی سنگین مذاق سے کم نہیں۔ صرف یہی نہیں کہ مولانا کو اہل ندوہ سے منسوب کرنا غلط ہے بلکہ شبلی کی جانب منسوب کرنا بھی بد دیانتی ہے کیونکہ مولانا آزاد دینی روایت کے آدمی تھے۔ یہ بات غامدی صاحب بھی جانتے تھے کہ وہ ان لوگوں کو ایک جماعت قرار دے رہے ہیں جن کا ایک جماعت ہونا کسی طور بھی ثابت نہیں چنانچہ اگلے مرحلے میں وہ اس فرضی جماعت کو توڑتے ہوئے پہلے سے بھی زیادہ سنگین مذاق کر جاتے ہیں۔ وہ نہ صرف اپنے خیالوں کے "دبستان شبلی" سے ابوالکلام آزاد، اقبال اور مولانا مودودی کو خارج کر دیتے ہیں بلکہ کمال کی ٹانگیں توڑتے ہوئے سید سلیمان ندوی اور عبدالماجد دریا آبادی کو بھی نکال باہر پھینکتے ہیں جبکہ حقیقت میں تیسری جماعت نام کی کوئی چیز اگر موجود تھی تو وہ تھی ہی ندوۃ العلماء۔ شبلی اور مولانا فراہی دو تنہا افراد تھے جن کی کوئی جماعت نہ تھی۔ شبلی فراہی کے استاذ تو تھے لیکن فراہی کے خیالات سے مکمل ہم آہنگی نہ رکھتے تھے چنانچہ ان کا تعلق خاندانی ہی رہا فکری نہیں۔ شبلی 1914ء میں انتقال کر گئے جس کے بعد فراہی کی تنہائی مزید بڑھ گئی جو بہت بعد میں مولانا اصلاحی کی آمد سے ہی ختم ہوئی۔ ہر چند کہ غامدی صاحب کا یہ اخراجی عمل درحقیقت اپنے سپنوں کا دبستانِ شبلی تشکیل دینے کے لئے ہے اور یہی وجہ ہے کہ اس عمل کے نتیجے میں ان کا یہ "دبستانِ شبلی" اپنی فائنل اور مطلوبہ شیپ میں شبلی نعمانی، حمیدالدین فراہی، امین احسن اصلاحی پر مشتمل نظر آتا ہے جس کے موصوف چوتھے امام سمجھے جاتے ہیں لیکن حقیقت تو یہی ہے کہ اس دبستان کی دو باہم مضبوط جڑی ہوئی کڑیاں صرف فراہی و اصلاحی ہیں۔ فراہی کا شبلی سے اور خود غامدی صاحب کا اصلاحی صاحب سے جوڑ فقط واجبی سا ہے۔ یہ کڑیاں کسی باقاعدہ نوعیت کے ایک ہی سسٹم کا حصہ نظر نہیں آتیں۔ شبلی اور فراہی کا ہم خیال نہ ہونا معروف ہے اور اصلاحی صاحب کا خود کو غامدی صاحب کے المورد سے دور رکھنا تو ابھی کل ہی کی بات ہے۔ وہ المورد کے افتتاح میں تو آئے لیکن اس کی سرپرستی کی اور نہ ہی اس سے کوئی تعلق رکھا اور صرف اتنا ہی نہیں بلکہ اپنا سلسلہ اور شاگرد الگ ہی رکھے اور اپنی کتب کے حقوق بھی غامدی صاحب کو نہیں بلکہ اپنے انہی دیگر شاگردوں کو دیئے جو آخری وقت تک ان سے اور ان کی فکر سے وابستہ رہے پھر خاص طور پر اصلاحی صاحب کے شاگرد رشید خالد مسعود مرحوم کا اصلاحی صاحب کے بعد االمورد سے تناؤ کوئی ڈھکی چھپی بات نہیں لھذا دبستان شبلی فقط ایک خیالی ڈھکوسلہ ہے یہ خارج میں کسی جماعتی صورت میں وجود ہی نہیں رکھتا۔ شبلی کے آخری ایام میں خود شبلی ایک الگ جگہ کھڑے تھے اور فراہی الگ مقام پر اور اصلاحی صاحب کے آخری ایام میں اصلاحی صاحب الگ مقام پر ملتے ہیں اور غامدی صاحب الگ مقام پر۔ اس صورتحال میں اس پورے دبستان میں اگر کوئی دو لوگ فکری اعتبار سے باہم مکمل ہم آہنگی کے ساتھ ملتے ہیں تو وہ فقط فراہی صاحب اور اصلاحی صاحب ہیں، اب اگر دو لوگ جماعت ہی قرار پاتے ہیں تو پھر شیخ رشید احمد کی تانگہ پارٹی اس سے زیادہ معتبر ہونی چاہئے کیونکہ وہاں دو سے زیادہ لوگ پائے جاتے ہیں۔ اپنے اسی مضمون میں جو مولانا آزاد کے خطوط کی ناکام پیروڈی ہے غامدی صاحب جب اپنے خیالی دبستانِ شبلی سے اخراجی لاٹھی چلاتے ہوئے مختلف لوگوں کو نکالتے ہیں تو سید سلیمان ندوی اور عبدالماجد دریا آبادی کو بھی نکال باہر کرتے ہیں۔ ذرا ملاحظہ کیجئے کہ غامدی صاحب سید سلیمان ندوی اور عبد الماجد دریا آبادی کو اس تیسری جماعت سے نکالتے ہوئے ان پر فردِ جرم کیا عائد کرتے ہیں۔ غامدی صاحب لکھتے ہیں۔ "سید سلیمان ندوی اگرچہ شبلی کے جانشیں ہوئے، لیکن حق یہ ہے کہ وہ پہلے گروہ ہی سے متعلق تھے۔ چنانچہ انہوں نے عملا اس حقیقت کو اس طرح ثابت کیا کہ مولانا اشرف علی تھانوی کی بیعت کرلی۔ عبدالماجد دریا آبادی کے بارے میں بھی خیال ہوتا ہے کہ شائد اسی جماعت کے فرد تھے، لیکن ان کی داستان حیات یہی ہے کہ دانشگاہ الحاد سے نکلے اور سیدھے تھانہ بھون کی خانقاہ میں پہنچ گئے۔ " (مقامات صفحہ 65) اب یہاں سچائی بس اتنی سی ہے ندوۃ العلماء اور دارالعلوم دیوبند میں فکری اعتبار سے کوئی بڑا جوہری فرق نہ تھا۔ دونوں ہی دین کی روایت کے دائرے میں کھڑے تھے، فرق بس یہ تھا کہ ندوہ والے جدید علوم سے استفادے کے بھی قائل تھے جبکہ دیوبند والے صرف دینی علوم پر توجہ مرکوز رکھنا ضروری خیال کرتے تھے۔ چنانچہ دیوبند اور ندوۃ العلماء دونوں ہی اہلسنت ولجماعت اور حنفی فکر کے نمائندہ تھے لھذا فاصلوں کا کوئی جواز ہی نہ تھا اور سید سلیمان ندوی و عبدالماجد دریا آبادی نے حضرت تھانوی کی بیعت کرکے درحقیقت یہ فاصلے ہی سمیٹے تھے۔ یہی وجہ ہے کہ دیوبندی ندوۃ العلماء کو پوری طرح اون کرتے ہیں۔ اب آجایئے اس کلیدی سوال کی جانب کہ فرقے یا مکاتب فکر باقاعدہ نام کیسے حاصل کر جاتے ہیں ؟ اگر ہم ہندوستان کی ماضی قریب کی ہی تاریخ کا جائزہ لیں تو صاف نظر آئے گا دیوبند کے علاقے میں قائم ہونے والے دارالعلوم دیوبند سے منسوب ہو کر دیوبندی مکتب فکر وجود میں آیا۔ بریلی میں قائم ہونے والے دارلعلوم سے منسوب ہو کر بریلوی مکتب فکر وجود میں آیا۔ لکھنؤ میں قائم ہونے والے ندوۃ العلماء سے منسوب ہو کر ندوی مکتب فکر وجود میں آیا۔ یعنی اداروں سے منسوب ہو کر مکاتب فکر بنے۔ فراہی صاحب اپنی تمامتر لیاقت کے باجود نہ تو کوئی ادارہ قائم کرسکے اور نہ ہی مولانا امین احسن اصلاحی کے سوا کسی قابل ذکر علمی شخصیت کو پوری طرح متاثر کر سکے۔ ان کی وفات پر سید سلیمان ندوی اور کچھ دیگر ہمعصر شخصیات مسلمانوں کے عام رواج کے مطابق ان کی جدائی میں حزنیہ نثری مرثیے تو لکھتے نظر آتے ہیں لیکن فراہی صاحب اپنی زندگی میں انہی ہمعصروں کے بیچ ایک متنازع شخصیت نظر آتے ہیں۔ مولانا آزاد تو ان کی وفات پر شردھانجلی میں بھی یہ کہہ کر کنائے میں بہت کچھ کہہ گئے ہیں "مجھے ان کے علم سے زیادہ عمل نے متاثر کیا" مرثیہ تو خود غامدی صاحب نے بھی ڈاکٹر اسرار احمد کی وفات پر دنیا ٹی وی پر ایسا پڑھ رکھا ہے کہ سن کر لگتا ہے غامدی صاحب کی دنیا ہی اجڑ گئی ہے لیکن اپنی کتابوں میں وہ داکٹر صاحب کی وہ تحقیر کرتے نظر آتے ہیں کہ سبحان اللہ۔ فراہی صاحب کی طرح تنہائی کا مولانا امین احسن اصلاحی کو بھی سامنا رہا، وہ بھی کوئی قابل ذکر ادارہ نہ بنا سکے فقط ایک ہی قابل ذکر شخص یعنی جاوید احمد غامدی کو متاثر کر سکے چنانچہ وہ بھی اپنی نسبت سے کوئی مکتب فکری شناخت نہ چھوڑ سکے۔ غامدی صاحب کو جنرل مشرف کی برکت سے بہت محدود سہی لیکن گروہ میسر ہے۔ چنانچہ ان کی فکر "غامدیت" اور ان کا گروہ "غامدی" کہلاتا ہے۔ دلچسپ بات یہ ہے کہ ان کا ادارہ "المورد" کے نام سے موجود ہے لیکن ان کا گروہ برصغیر کے عام رواج کے برخلاف اس ادارے کے بجائے غامدی صاحب کی ذات سے منسوب ہے جس میں غامدی صاحب کی اپنی حکمت عملی کو بڑا دخل ہے۔ المورد میں موجود ان کے شاگرد بہت سے مسائل میں ان سے اختلاف رکھتے ہیں اور بہت سے نازک مواقع پر یا تو ان کا دفاع ہی نہیں کرتے اور یا حد یہ کر دیتے ہیں کہ استاذ کی رائے کو ہی غلط کہدیتے ہیں۔ اب احناف جیسی وسعت تو یہاں ہے نہیں کہ استاذ کے علاوہ کسی اور کی رائے بھی "غامدیت" کہلا سکے چنانچہ غامدی صاحب اپنی فکر کے حوالے سے یہ کہتے پائے جاتے ہیں کہ میری فکر میری کتب میں دیکھی جائے، المورد کے دیگر سکالرز میرے ترجمان نہیں۔ سوال یہ ہے کہ اس فکر پر آپ کی مناپلی کیوں ہے ؟ آپ کے کسی شاگرد کا تفرد بھی اس کا حصہ کیوں نہیں بن سکتا ؟ اس ون مین شو کے سبب ہی خود غامدی گروہ کے افراد ان دیگر سکالرز کے بجائے فقط غامدی صاحب کی جانب متوجہ رہتے ہیں اور اگر کبھی سوشل میڈیا میں المورد کا کوئی دوسرا سکالر سوالات کے نرغے میں آجائے تو غامدی صاحب کے پرستار اسے ریسکیو کرنے کی بھی زحمت گوارا نہیں کرتے۔ ہاں ! اگر بات غامدی صاحب پر آجائے تو پھر یہ گروہ کیل کانٹوں سے لیس ہو کر انہیں معصوم عن الخطاء ثابت کرنے کے لئے میدان میں کود پڑتا ہے۔ جس میں ان کا پہلا دعویٰ یہ ہوتا ہے غامدی صاحب بہت ہی عام فہم زبان کے مالک ہیں اور آخری دعویٰ یہ ہوتا ہے کہ "آپ لوگ غامدی صاحب کی بات سمجھ ہی نہیں سکے" یعنی وہ اتنے عام فہم ہیں کہ اہل علم بھی انہیں سمجھنے میں دھوکہ کھا جاتے ہیں۔ اور یہی لطیفے غامدیت کو ایک مذاق کا درجہ دیدیتے ہیں۔ اب ستم ظریفی یہ ہے کہ موجودہ ماحول میں "فرقہ" گالی کا درجہ اختیار کر گیا ہے تو اس گروہ کے افراد اس سے دامن بچا کر رکھنا چاہتے ہیں، یعنی قتل تو کرنا چاہتے ہیں مگر قاتل کہلانا پسند نہیں کرتے، اگر آپ ان سے پوچھیں کہ صاحب ! بتایئے پھر آپ کو کیا کہا جائے ؟ تو بڑی معصومیت سے کہدیتے ہیں "بس مسلمان کہدیجئے !" اس معصومیت کے پیچھے ایک پوری واردات موجود ہے اور واردات یہ ہے کہ اہلسنت کی تو یہ تصوف کی آڑ میں تکفیر کرچکے ہیں لھذا اگر کوئی مسلمان بچتا ہے تو وہ بس یہی ہیں۔ معصوم خواہشیں پالنے پر پابندی کوئی نہیں لیکن ہماری احمد بشیر طاہر صاحب سے یہی گزارش ہے کہ فرقہ تو آپ ہیں ہی اور وہ بھی تکفیری فرقہ، لھذا بہتر یہی ہے کہ "غامدی" کہلانے پر شرمندہ نہ ہوں ورنہ فرقے کے بجائے کوئی اور سخت لفظ مثلا "ٹولہ" مارکیٹ میں رائج ہوجائے گا جو زیادہ تکلیف دہ ہوجائے گا۔ سوشل میڈیا پر آنے والے علمی مضامین یہ بات پایہ ثبوت تک پہنچا چکے ہیں کہ جس گروہ کی وہ نمائندگی رکھتے ہیں وہ منکرین حدیث کا "غامدی فرقہ" ہی ہے ! 

##############################
https://web.facebook.com/mohammad.f.haris/posts/10155008441209903
قاری حنیف ڈار کے موسیقی سے متعلق موقف پر حافظ محمد زبیر کی نقد پر مبنی پوسٹ پر احقر کا کمنٹ ۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ جو لوگ آج کے دور میں موسیقی کو مباحات فطرت قرار دینے کی کوشش کر رہے ہیں قطع نظر اس بات کے کہ ان کا یہ نظریہ قرآن و سنت کے یکسر مخالف اور امت کی اجماعی تعلیمات کے برعکس ہے، ایک لمحہ کو یہ مان لیتے ہیں کہ اسلام میں موسیقی کا جواز ہے۔ لیکن اس جواز کو مانتے ہی پہلا سوال یہ پیدا ہوتا ہے کہ اس جواز کی انتہا کہاں جا کر رکتی ہے۔کیونکہ جو لوگ موسیقی کو حرام نہیں جانتے وہ بھی زیادہ سے زیادہ موسیقی کے مباح ہونے کے قائل ہیں اور مباح شریعت میں وہ چیز کہلاتی ہے جسکا استعمال اس کو جائز یا نا جائز قرار دیتا ہے۔ مثال کے طور پر ٹیلیویژن کو لے لیجئے۔ ویڈیو ہونے کے ناطے ٹی وی ایک مباح چیز ہے، اب آپ اس پر معلوماتی پروگرام دیکھیں یا دینی اسکالرز کو سنیں تو یہ مباح چیز جائز اور اسکا استعمال مستحسن بن جاتا ہے لیکن اگر اس ہی ٹی وی پر آپ پاکستانی و غیر ملکی واہیات ڈرامے، مناظر اور فحش تفریح ملاحظہ کریں تو یہ مباح چیز قطعی حرام و ناجائز ٹھہریگی۔ سو اس رو سے آپ موسیقی کو کہاں رکھیں گے،فی زمانہ اس وقت ہمارے معاشرے سمیت پوری دنیا میں جو موسیقی رائج ہے وہ انتہائی واہیات، ہو شربا اور فحاشی پر مبنی ہے جس نے نوجوان نسل کے اندر جذباتی ہیجان بپا کر رکھا ہے۔ کسی مغربی ملک کادورہ کر لیجئے، نوجوانوں کا ۹۰ فیصدی طبقہ کانوں میں ہیڈ فون لگائے ہوئے یہی فضول اور جذبات کو بھڑکانے والی موسیقی سنتا نظر آتا ہے۔ اسی طرح سے پاکستان ہو یا انڈیا ہر جگہ ’’منی بدنام‘‘ سے لیکر ’’شیلا کی جوانی‘‘ اور ’’پنکی ہے پیسوں والی‘‘ سے لیکر ’’شکیلہ بانو‘‘ کے راگ نظر آتے ہیں۔ اس قسم کی واہیات شاعری اور فحش مناظر سے بھرپور موسیقی بالفرض محال مباح بھی تسلیم کی جائے تو ان ساری چیزوں کی موجودگی اسکو قطعی ناجائز و حرام ٹھہرانے کے لئے کافی ہے۔ پھر ہماری سمجھ میں نہیں آتا کہ آخر کو موجودہ زمانے میں اسلام کے تقاضوں سے ہم آہنگ وہ کونسی موسیقی ہے جس کو قاری حنیف ڈار اور اصحاب اشراق مباحات فطرت کا درجہ دینے میں لگے ہوئے ہیں۔ قصہ المختصر اگر موسیقی کو مباح مانا بھی جائے تو فی زمانہ موسیقی کا جو چلن ہے وہ اس مباح چیز کے ناجائز ہونے پر دلالت کرتا ہے اور موجودہ زمانے کے فقہاء کو پورا حق حاصل ہوجاتا ہے کہ وہ موسیقی کو اسکے غیر اخلاقی مواد کی وجہ سے ناجائز قرار دیں۔ ورنہ جو لوگ موسیقی کی حلت کے قائل ہیں اور اس کے مباح ہونے پر مصر ہیں ان کے ذمہ ہے کہ وہ موجودہ زمانے میں رائج موسیقی میں سے صرف سو (۱۰۰) ایسے گانوں کی فہرست مہیا کردیں جن میں نہ ہی تو جذبات کو برانگیختہ کرنے والی شاعری ہو اور نہ ہی لغو و فحاشی سے بھرپور مواد۔ اور ساتھ میں یہ بھی ثابت کردیں کہ مسلمانوں کی اکثریت ان کی مہیا کردہ فہرست ہی سے زیادہ تر لطف اندوز ہوتی ہے۔ اور اگر وہ ایسا کرنے میں ناکام ہیں تو پھر ’’اپنی ذاتی تحقیق کے علی الرغم ‘‘اگر وہ موسیقی کو مباح جانتے بھی ہیں تو فی زمانہ موسیقی کے موجودہ چلن کے باعث انکو اسکے ناجائز ہونے پر یقین رکھنا چاہیئے۔ یاد رہے، اس تبصرہ میں موسیقی کو فرضی طور پر مباح قرار دیا گیا ہے ورنہ ہمارے نزدیک حقیقتاً موسیقی نا صرف ناجائز بلکہ قطعی حرام ہے جسکی ممانعت قرآن اور احادیث رسولﷺ سے ثابت ہے۔ تحریر: محمد فھد حارث

##############################
https://web.facebook.com/mohammad.f.haris/posts/10155002713189903
یہ فیس بک تو ایک بلا لگتی ہے جس نے بڑے بڑے لکھنے والوں کو شہرت کا جھانسا دے رکھا ہے۔ بعض دفعہ بعض افراد کی پوسٹ پڑھتا ہوں تو یہ سوئے ظن ہوتا ہے کہ انکو خود ستائشی اور شہرت کی بہت لالچ ہے۔ اللہ معاف فرمائے اس سوئے ظنی سے مجھے۔ لیکن جب اچھے پڑھے لکھے دینی علم رکھنے والے لوگوں کو اپنے اسٹیٹس پر تجاہل عارفانہ کے ساتھ اپنی تصویر لگا کر اپنی تعریف کرتے دیکھتا ہوں تو سمجھ میں نہیں آتا کہ دل میں آنے والی سوئے ظنی کو کیسے روکوں۔ بس اللہ سے دعا کرجاتا ہوں کہ الہی مجھے یہاں تک نہ پہنچانا۔ لیکن ساتھ میں ڈرتا بھی ہوں کہ جب یہ دل چٹکی لیتا کہ میاں ذرا چیک تو کرو کہ تمہاری پوسٹ پر کتنے لائیکس آئے۔۔۔  آخر یہ لائیکس کی چاہ بھی تو شہرت و تعریف کا بہانہ ہی ہے نا۔ اللہ سب احباب کو اس شر سے محفوظ رکھے۔ لیکن بس یہ معلوم چلا ہے کہ فیس بک نے بڑے بڑے دانشوروں کی قلعی کسی حد تک تو کھولی ہے۔

##############################
https://web.facebook.com/mohammad.f.haris/posts/10154996032819903
مسلمان اور سرحد ۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ مسلمان اور سرحد، یہ دونوں چیزیں ہی سوچنے میں عجیب لگتی ہیں۔ جب تک خلافت کا ادارہ مستحکم تھا، اس طرح کی ہفوات سننے کو کبھی نہ ملیں۔ مراکش سے ایک شخص ابن بطوطہ نکلتا ہے اور آدھی سے زیادہ دنیا کا سفر کرتے ہوئے ہندوستان پہنچ کر وزیر بن جاتا ہے۔ کوئی اس سے نہیں پوچھتا کہ بھئی تمہاری تو جائے پیدائش ہندوستان نہیں، پھر تم کیسے ہندوستان کے وزیر بن گئے۔ اور نہ ہی کسی نے اسکو وزیر بنانے والے بادشاہ سے پوچھا کہ تم نے ایک غیر ہندوستانی کو ہندوستان کا وزیر کیسے بنادیا، اسکو ہندوستانی مفاد کا کیا پتہ۔ کیونکہ اس وقت مسلمانوں کے مفادات زمینوں سے نہیں بلکہ مذہب سے جڑے تھے۔  ایسا اس لئے ممکن ہو سکا کہ اس وقت ایک مسلمان ہر اسلامی خطہ کا براہ راست شہری ہوتا تھا، چاہے وہ کہیں پیدا ہوا ہو۔ ایک مسلمان کو یہ حق شریعت نے دیا ہے کہ اس کی شہریت کسی وطن سے منسوب نہیں، بلکہ اس کے دین سے منسوب ہے۔ جتنا حق پاکستان میں رہنے کا ایک پاکستانی کو ہے، اتنا ہی حق اک افغانی کو بھی ہے۔ جتنا اس ملک پر  کسی پاکستانی کا حق اتنا ہی  ایک شامی کا بھی ہے۔ مسلمانوں کی کوئی زمین نہیں ہوتی، مسلمانوں کا دین ہوتا ہے اور جس خطہ زمین میں وہ دین ہوگا، وہ خطہ زمین مسلمانوں کا پیدائشی ملک ہوگا۔

##############################
https://web.facebook.com/mohammad.f.haris/posts/10154992970969903
خبر واحد کی حجیت سے متعلق کی گئی پوسٹ پر احقر کا کمنٹ ۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ خبر واحد کی حجیت سے متعلق مضمون لکھا تو دوست نے کمنٹ کیا کہ خبر واحد سے متعلق غامدی صاحب کا موقف جمہور کا موقف ہے جبکہ امام شافعی ، اہل ظواہر اور موجودہ اہلحدیث کا موقف اقلیت کا موقف ہے۔ مجھے دوست کے اس بیان میں مغالطہ نظر آیا کیونکہ جس شخص نے بھی غامدی صاحب کی کتب کا بنظر غائر مطالعہ کر رکھا ہو، وہ جانتا ہے کہ غامدی صاحب نے صاف لفظوں میں خبر واحد کو دین کا ماخذ ماننے سے انکار کیا ہے۔ جیسا کہ وہ اپنی کتاب میزان میں رقم طراز ہیں: ’’نبی ﷺ کے قول و فعل اور تقریر و تصویب کی روایتیں جو زیادہ تر اخبار آحاد کے طریقے پر نقل ہوئی ہیں اور جنھیں اصطلاح میں حدیث کہا جاتا ہے، ان کے بارے میں یہ بات بالکل واضح ہے کہ ان سے دین میں کسی عقیدہ و عمل کا کوئی اضافہ نہیں ہوتا۔۔۔۔۔ یہ چیز حدیث کے دائرے  ہی میں نہیں آتی کہ وہ دین میں کسی نئے حکم کا ماخذ بن سکے۔‘‘ (میزان، ص ۶۱) غامدی صاحب کے اوپر کے بیانیہ میں  کوئی ایک قدیم و جدید اہلسنت فقیہہ انکا ہمنوا نہیں، اس بابت غامدی صاحب کی ہمنوائی کا شرف یا تو معتزلہ کو حاصل ہے یا پھر دور جدید میں پرویزی فکر رکھنے والے اصحاب کو۔ ہمارے دوست نے جس بابت امام شافعی اور ان کے مقابل فقہاء جیسا کہ امام ابو حنیفہ، ابراہیم نخعی و امام مالک کے مابین  خبر واحد کے متعلق مختلف  نظریئے رکھنے کی بات کی ہے تو یہ جان لینا چاہیئے کہ ان اصحاب کے مابین خبر واحد کی حجیت سے متعلق کوئی امتیاز تھا ہی نہیں۔ فقہائے احناف اور جمہور فقہاء کے مابین خبر واحد کو لیکر جو بحث رہی ہے وہ اس کی حیثیت خبر واحد کے حجت ہونے کے بعد اس  کے اطلاق کی ہے۔ احناف کا کہنا ہے کہ  عقیدہ کے اثبات کے لئے علم یقینی کا ہونا ضروری ہے جسکا ماخذ احناف کے نزدیک قرآن و سنت متواترہ ہیں جبکہ عمل کے اثبات کے لئے علم ظنی بھی کافی ہے جسکا ماخذ اخبار آحاد ہیں۔جبکہ  امام شافعی کا  کہنا ہے کہ خبر واحد سے عقیدہ و عمل دونوں ثابت کیا جاسکتا ہے۔ یعنی احناف و فقہائے جمہور و اہل ظواہر سب کا اس بات پر اجماع ہے کہ خبر واحد صحیح سے دین اور اس کے احکامات ثابت ہوتے ہیں اور خبر واحد صحیح سے دین میں عمل کا اضافہ ممکن ہے، اصل مبحث صرف عقیدہ کو لیکر ہے۔ جبکہ جناب غامدی صاحب نے اپنی کتب میں خبر واحد کی حجیت کی مکمل نفی کی ہے جیسا کہ   درج بالا پیش کردہ اقتباس سے ثابت ہے۔  سو یہ کہنا کہ خبر واحد کی حجیت سے متعلق غامدی صاحب اور جمہور میں کوئی فرق نہیں، ہماری نظروں میں یہ درست بات نہیں۔ مناسب سمجھتا ہوں کہ خبر واحد کی حجیت سے متعلق ڈاکٹر مصطفیٰ سباعی کی کتاب  سے ایک اقتباس نقل کردیا جائے تاکہ خبر واحد سے متعلق جمہور کے موقف کی بھی نشاندہی ہوجائے۔ ڈاکٹر صاحب لکھتے ہیں: اخبار احاد کی حجیت ۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ جمہور کے نزدیک اخبار آحاد حجت ہیں اور ان پر عمل واجب ہے۔ اگرچہ ان سے ظنی علم حاصل ہوتا ہے۔ امام رازیؒ نے اپنی کتاب ’’المحصول‘‘ میں دعویٰ کیا ہے کہ اس پر صحابہؓ کا اجماع منعقد ہو چکا ہے۔ (المحصول، جلد ۲) امام احمد حارث محاسبی حسین بن علی کرابیسی ابو سلیمان اور امام مالکؒ سے منقول ہے کہ خبر واحد یقینی علم کی موجب ہوتی ہے، اس سے یقینی علم حاصل ہوتا ہے اور اس کی تعمیل ضروری ہوتی ہے۔ (الاحکام از آمدی، جلد ۱۔ ص ۱۰۸) فریقین کے دلائل کتب اصول میں مذکور ہیں۔ قابل ذکر بات یہ ہے کہ اگرچہ اس ضمن میں دونوں فریق مختلف الخیال ہیں کہ آیا خبر واحد سے یقینی علم حاصل ہوتا ہے یا ظنی؟ تاہم دونوں فریق اس کو حجت  سمجھتے اور اس پر عمل کرنے کو ضروری ٹھہراتے ہیں۔ روافض قاسانی اور ابن داؤد کے بارے میں منقول ہے کہ وہ خبر واحد کو حجت قرار نہیں دیتے۔ ( احکام از آمدی ، جلد ۱۔ ص ۱۶۹)  التحریر اور اس کی شرح میں اس قول کو روافض  اور ابو داؤد کی جانب منسوب کیا گیا ہے۔ (التحریر جلد ۲۔ ص ۲۷۲) محدث ابن حزمؒ نے الاحکام جلد ۱۔ ص ۱۳۳ پر جو کچھ لکھا ہے اس سے مستفاد ہوتا ہے کہ یہ معتزلہ کا قول ہے۔ امام شافعیؒ نے اپنی تصانیف ’’الرسالۃ‘‘ و ’’ کتاب الام‘‘ میں یہ نہیں لکھا کہ حدیث نبویﷺ کی حجت سے کس فرقہ کے لوگ انکار کر رہے ہیں، اگرچہ ’’الام‘‘ کے مطالعہ سے اتنا معلوم ہوتا ہے کہ یہ لوگ بصرہ میں بودو باش رکھتے تھے۔ یہاں دونوں احتما ل ہیں، ممکن ہے کہ یہ لوگ رافضی ہوں، اسی طرح یہ بھی احتمال ہے کہ معتزلہ ہوں۔ عصر شافعی میں بصرہ علمی و فکری تحریکات کا مرکز تھا۔ یہاں تمام فرق و مذاہب کے لوگ اکٹھا ہوا کرتے تھے۔ شرح مسلم الثبوت جلد ۲ ص ۱۳۱  و شرح المختصر جلد ۲ ص ۵۹ پر لکھا ہے کہ یہ روافض اور اہل ظاہر کا قول ہے۔ مگر اہل ظاہر کی جانب اس قول کی نسبت بہت عجیب معلوم ہوتی ہے۔ امام ابن حزم کی تصانیف اور علماء کی تصریحات سے معلوم ہوتا ہے کہ ظاہریہ اس ضمن میں جمہور کے ہمنوا ہیں۔ (حدیث رسول ﷺ کا تشریعی مقام از ڈاکٹر مصطفیٰ سباعی ص ۲۵۳ تا ۲۵۴)

##############################
https://web.facebook.com/mohammad.f.haris/posts/10155378081819903
ہم الزام ان کو دیتے تھے قصور اپنا نکل آیا ================= آج کل سوشل میڈیا پر انجینئر محمد علی مرزا اور امام ابن تیمیہ کو لیکر بڑی بحثیں چل رہی ہیں۔ محمد علی مرزا کبھی بھی ہماری پسندید ہ شخصیت نہیں رہے جس کی کئی وجوہات ہیں جن کا تذکرہ یہاں کرنا فی الحال مناسب نہیں۔کچھ یہی وجہ رہی کہ ہم نے کبھی ان کی تحقیقات ودعاوی کو سنجیدہ نہیں لیا کہ موصوف کا کام ہی اکابرین پر دشنام ترازی کرنا ہے۔ جب صاحب نے سیدنا معاویہ ؓ کی ناموس کا لحاظ نہیں کیا تو پھر امام ابن تیمیہ ہوں یا ابن قیم  وغیرہ، یہ سب حضرات کس کھیت کی مولی رہ جاتے ہیں۔ سو اس دفعہ بھی جب ان کی طرف سے امام ابن تیمیہ پر تنقید  کے بارے میں سنا  تو اس پر چنداں توجہ نہیں دی کہ صاحب بہادر نے پھر سے پہلے کی طرح  کوئی چول ماری ہوگی ۔ لیکن کل رات ایک ایسی آڈیو سننے کو ملی جس نے ہمارے چودہ طبق روشن کردئیے۔ یہ  بات تو ہمیں پہلے سے ہی  معلوم تھی کہ  امیر یزید بن معاویہؒ اور آل بنو مروان و بنو امیہ کی جناب میں سوئے ادبی کا سارا مواد محمد علی مرزا صاحب مشہور اہلحدیث عالم زبیر علی زئی سے لیتے رہے ہیں اور اس بابت  مرزا صاحب کی ساری تحقیقات زبیر علی زئی صاحب کے چبائے ہوئے نوالے ہیں جن کو مرزا صرف نگلتے ہیں۔ اور اس بابت مرزا پر جب بھی مشکل پڑتی تھی تو وہ زبیر علی زئی کی جانب ہی رجوع کرتے  رہے۔ لیکن مقام حیرت تو یہ ہے کہ امام ابن تیمیہ پر سب و شتم کرنے کا جواز و تائید بھی مرزا کو عزت مآب زبیر علی زئی صاحب سے ہی ورثہ میں ملی ہے۔اسکا ثبوت نیچے لنک میں دی گئی فون کال  کی آڈیو ہے جو کہ کسی سرفراز صاحب، محمد علی مرزا اور زبیر علی زئی کے درمیان ہے۔ اس آڈیو کال میں زبیر علی زئی صاحب نہ صرف ابن تیمیہ کےعقائد کی غلطیاں نکالنے پر مرزا کی پیٹھ تھپتھارہے ہیں بلکہ ابن تیمیہ کے ساتھ ساتھ مرزا کی تائید میں اور  مرزا کو دلاسہ دینے کی خاطر امام  ابن حبان اور امام ابن حجر عسقلانی کے عقائد میں بھی غلطیاں بتارہے ہیں۔پوری کال کا محور و مرکز استاد محترم حافظ ابو یحییٰ نورپوری صاحب کے استاد فضیلۃ الشیخ غلام مصطفی ٰ ظہیر امن پوری ہیں جن کی جناب میں مرزا صاحب حافظ زبیر علی زئی کے سامنے مستقل سوئے ادبی کا مظاہرہ فرمارہے ہیں ، جس پر زبیر علی زئی صاحب مرزا کی پیٹھ تھپتھپاتے ہوئے بار بارمرزا کو یہ کہہ کر ٹھنڈا کرنے کی کوشش کرتے ہیں کہ شیخ غلام مصطفیٰ ظہیر امن پوری کی جانب سے امام ابن تیمیہ کی تعدیل میں شیخ غلط اور مرزا درست ہیں اور شیخ اس بابت نہایت سخت ہیں اور مرزا کو اہلحدیث کے بجائے منکر حدیث گرداننے میں شیخ غلام مصطفیٰ ظہیر امن پوری صاحب غلطی پر ہیں۔اس آڈیو کال میں بار بار  حافظ زبیر علی زئی کو یہ بھی بتایا جارہا ہے کہ مرزا نے اپنے ایک لیکچر میں امام ابن تیمیہ کو چھٹی صدی کا ایک عام مولوی قرار دیا ہے جس کے عقائد میں قبر پرستی تک شامل ہے اور حافظ زبیر علی زئی صاحب  اس پر مرزا کو سرزنش کرنے کے بجائے  نہ صرف خاموش ہیں بلکہ مرزا کی ایک طرح سے تائید فرمارہے ہیں اور انکو ٹھنڈا کرنے کی کوشش فرمارہے ہیں اور بار بار یہ فرمارہے ہیں کہ غلام مصطفی ظہیر صاحب، محمد علی مرزا کے خلاف ابھی تک کوئی ایک بات بھی نہیں ثابت کرسکے اور میں مرزا سے بہت محبت کرتا ہوں اور غلام مصطفیٰ ظہیر صاحب نے مجھے  مرزا کے خلاف کال کرکرکے اتنا پریشان کیا کہ میں نے ۴ دن تک اپنا فون بند رکھا اور میرے سمجھانے پر بھی وہ میری بات سننے کو تیار نہیں کیونکہ وہ مجھ سے صرف یہ چاہتے ہیں کہ میں محمد علی مرزا کا رد کروں جبکہ میں نے غلام مصطفیٰ ظہیر کو چیلنج کیا ہے کہ وہ مجھے علی کے خلاف ایک ثبوت پیش کریں لیکن ان کی ضد کا کوئی علاج نہیں۔ ۳۵ منٹ کی اس آڈیو کو سن کر صرف ایک ہی تاثر ابھرتا ہے کہ حافظ زبیر علی زئی کی نظروں میں محمد علی مرزا صاحب کی امام ابن تیمیہ پر تنقید اور ان کے عقائد پر کلام بالکل درست ہے اور اس بابت  شیخ غلام مصطفیٰ ظہیر امن پوری کا مرزا سے متعلق موقف بالکل غلط ہے  اور فضیلۃ الشیخ غلام مصطفیٰ ظہیر امن پوری نے اس سارے معاملے میں کٹ حجتی دکھاتے ہوئے  امام ابن تیمیہ کی شخصیت پرستی کے زیر اثر مرزا کے ساتھ نا انصافی کا معاملہ روا رکھا ہے۔  اب ہم یہ بات قارئین پر چھوڑتے ہیں کہ وہ خود اس ویڈیو کو سنیں اور فیصلہ کریں کہ امام ابن تیمیہ سے متعلق  مرزا کو مطعون کرنا درست ہے یا پھر توپوں کا رخ حافظ زبیر علی زئی صاحب ی طرف موڑ دینا چاہیئے  کیونکہ ایسے ہر غلط معاملے میں مرزا کو  شہہ اور تھپکی حافظ زبیر علی زئی کی طرف سے ہی آتی ہے اور یہ تو بہت ناروا بات ہے کہ صرف مرزا کو اس کام کے لئے مطعون کیا جائے جس کام کی بنیاد و تائید حافظ زبیر علی زئی مرزا کو تھما کر گئے ہوں۔ تحریر: محمد فھد حارث

##############################
https://web.facebook.com/mohammad.f.haris/posts/10155374487739903
تعوایذت کی شرعی حیثیت ۔۔۔۔۔۔۔۔۔۔۔۔۔۔۔۔۔۔۔۔۔۔۔ دوست نے سوال کیا کہ تعویذات اور دم کئے ہوئے دھاگوں کی شرعی حیثیت کیا ہے؟   جبکہ اسکا استعمال  عرب ممالک میں بہت کم دیکھنے میں آتا ہے۔ جواب:   ہمارے ناقص علم کے مطابق تو تعویذات کی کوئی شرعی حیثیت نہیں۔ پورے ذخیرہ روایات میں کوئی ایک صحیح حدیث نہیں پیش کی جاسکتی جو کہ تعویذات کے  استعمال کے شرعی ہونے پر دلالت کرتی ہو،  بلکہ تعویذات کی ممانعت سے متعلق کئی صحیح روایات کتب احادیث میں موجود ہیں۔جن میں سے چند ایک درج ذیل ہیں: ۱۔ سیدنا عبداللہ بن مسعود ؓ نے اپنی بیوی کی گردن میں ایک دھاگہ دیکھا تو پوچھا کہ یہ کیا ہے۔ ان کی بیوی نے بتایا کہ یہ دم کیا ہوا دھاگہ ہے۔ آپؓ نے اسے ٹکڑے ٹکڑے کردیا اور فرمایا :‘‘اے آل عبداللہ: تم شرک سے بے پرواہ ہو۔ میں نے نبی ﷺ کو  فرماتے سنا کہ بیشک دم، تعویذ اور ٹوٹکے شرک ہیں۔‘‘ (رواہ ابو داود، کتاب الطب) البتہ آپ ﷺ نے بعد میں دم کی اجازت دیدی لیکن ساتھ ہی تصریح فرمادی کہ ان میں شرکیہ الفاظ نہ ہوں اور خود آپﷺ نے بھی مختلف مسنون دم امت کو تعلیم کیئے۔ ۲۔  عقبہ بن عامر الجہنی ؓ  روایت کرتے ہیں کہ نبیﷺ کے پاس ایک جماعت آئی۔ رسول اللہﷺ نے ان میں سے نو سے بیعت لے لی اور ایک کو چھوڑ دیا۔ ارشاد فرمایا کہ اس سے اس لئے بیعت نہیں لی کہ وہ تعویذ پہنے ہوئے ہے۔ یہ سن کر ان صاحب نے تعویذ توڑ ڈالا۔ اب آپﷺ نے ان سے بھی بیعت لے لی اور فرمایا کہ جس نے تعویذ لٹکایا اس نے شرک کیا۔ (مسند احمد) ۳۔ عیسیٰ بن حمزہ ؒ کہتے ہیں کہ میں عبداللہ بن عکیم ؓ کے پاس عیادت کے لئے گیا، وہ حمرہ کی بیماری میں مبتلا تھے۔ میں نے ان سے کہا کہ آپ حمرہ کے لئے تعویذ کیوں نہیں لٹکا لیتے۔ انہوں نے کہا کہ تعویذ سے اللہ کی پناہ، رسول اللہ ﷺ نے ارشاد فرمایا کہ جس نے کوئی بھی چیز لٹکائی تو وہ اسی چیز کے سپرد کردیا جائیگا۔(راوہ ابو داود:کتاب الطب۔ ترمذی: کتاب الطب) اوپر کی روایت سے قرآنی و غیر قرآنی، شرکیہ و غیر شرکیہ ہر طرح کے تعویذ کی ممانعت ثابت ہوتی ہے کیونکہ بلاشبہ ایک تابعی ایک صحابی کو غیر قرآنی یا شرکیہ تعویذ لٹکانے کا مشورہ تو دینے سے رہے۔ ۴۔ ابو بشیر ؓ روایت کرتے ہیں کہ وہ رسول اللہ ﷺ کے سا تھ ایک سفر میں تھے کہ نبی ﷺ نے منادی کرنے والا بھیجا جو یہ اعلان کررہا تھا کہ کسی اونٹ کی گردن میں تانت کا پٹہ ہو یا کسی اور چیز  کا ہو تو اسکو کاٹ ڈالا جائے، ہرگز باقی نہ چھوڑا جائے۔( ایام جاہلیت میں یہ پٹے نظر بد سے بچنے کے لئے استعمال کئے جاتے تھے) (صحیح بخاری) ۵۔  حذیفہ بن الیمانؓ نے ایک مریض کے بازو پر دھاگہ بنا ہوا دیکھا تو سخت ناراض ہوئے اور اسکو کاٹ ڈالا اور قرآن کی آیت پڑھی :’’لوگوں کی اکثریت اللہ  کو مانتی ضرور ہے لیکن اس کے ساتھ دوسروں کو شریک  بھی ٹھہراتی ہے۔‘‘  ایک روایت میں یہ اضافہ بھی ہے کہ حذیفہ ؓ نے اس مریض سے کہا کہ اگر تو اس حالت میں مرجائے کہ تیرے ہاتھ پر یہ دھاگہ بندھا ہوا ہو تو میں تیری صلوٰۃ المیت نہ پڑھونگا۔‘‘ (تفسیر ابن کثیر، جلد ۲، صفحہ ۴۹۴) مندرجہ بالا روایات سے   ثابت ہوتا ہے کہ نبی ﷺ اور آپ ﷺ کے اصحاب رضوان اللہ اجمعین تعویذات کو حرام اور شرک سمجھتے تھے۔ اس سلسلے میں بعض بلاسند و موضوع  قصہ بیان کئے جاتے ہیں جن کی استنادی حیثیت نہایت کمزور ہے جیسا کہ سیدنا عمرؓ کا سر درد میں ٹوپی میں بسمہ اللہ الرحمٰن الرحیم  لکھ کر رکھنا یا سیدنا عمرو بن العاصؓ کا دریائے نیل میں تعویذ ڈالنا وغیرہ۔ یہی وجہ ہوئی کہ علماء نے اس تعویذ کو بھی ناجائز قرار دیا ہے جس میں قرآن لکھا ہوا ہو جیسے قاضی ابن العربی مالکی فرماتے ہیں کہ قرآن لٹکانا سنت  کا طریقہ نہیں، سنت تو یہ ہے کہ قرآن سے نصیحت حاصل کی جائے، اسے لٹکایا نہ جائے۔ (عون المعبود شرح ابی داود: جلد ۴، صفحہ ۶)  اسی طرح الشیخ ولید الفریان ایک سائل  کے جواب میں، جس نے سوا ل کیا تھا کہ ’’کیا یہ جائز ہے کا ہم دھاگہ وغیرہ پر قرآن پڑھ کر بچے کی کلائی پر باندھیں تاکہ وہ نظر بد اور بیماریوں سے بچا رہے؟ یا اس کے بدلہ میں قرآنی آیات لکھ کر اسے کسی معدنیاتی تعویذ میں بند کرکے مسلمان کی کلائی کے گرد باندھنا جائز ہے تاکہ نظر بد اور مصائب سے بچا جاسکے؟‘‘  فرماتے ہیں: ’’یہ دھاگے اور پٹے وغیرہ باندھنے جائز نہیں ہیں۔ نبی صلی اللہ علیہ وسلم کا ارشاد ہے:  (جس نے تعویذ لٹکایا اللہ تعالی اسکے کام کو پورا نہ کرے) اور فرمان نبوی صلی اللہ علیہ وسلم ہے: (جس نے کوئی چیز لٹکائی وہ اسی کے سپرد کردیا گیا۔) اور فرمایا  (جس نے تعویذ لٹکایا اس نے شرک کیا) اور نبی صلی اللہ علیہ وسلم نے اسے کاٹنے کا حکم دیا جیسا کہ حدیث میں ہے عمران بن حصین کہتے ہیں کہ نبی صلی اللہ علیہ وسلم نے ایک مرتبہ ایک آدمی کو دیکھا کہ اس کے ہاتھ میں پیتل کا ایک کڑا تھا تو اسے کہا کہ یہ کڑا کیسا ہے؟ تو اس نے کہا کہ یہ کمزوری کی وجہ سے ہے تو آپ صلی اللہ علیہ وسلم نے فرمایا اسے اتار دے کیونکہ یہ تیری بیماری اور کمزوری میں اور اضافہ کرے گا۔ اسے ابن ماجہ نے روایت کیا ہے۔‘‘  ( فتاویٰ اسلامیہ: فتویٰ نمبر ۱۱۷۸۸، نگران اعلیٰ: شیخ صالح المنجد) اسی طرح سے الشیخ محمد صالح المنجد فرماتے ہیں : ’’ ہماری نصیحت ہے کہ کسی مرد عورت اوربچے کی گردن وغیرہ میں کوئ ایسی چیز نہیں پہننی چاہيے جس میں قرآنی آیات ہوں اور نہ ہی تعویذات پہننے صحیح ہیں اگرچہ بیت الخلاء میں نہ بھی جايا جاۓ‌ کیونکہ یہ پہننے جائز نہیں ۔‘‘( فتاویٰ اسلامیہ: فتویٰ نمبر ۲۲۵۵، نگران اعلیٰ: شیخ صالح المنجد) شیخ یوسف القرضاوی اس بابت ایک سائل کے جواب میں فرماتے ہیں: ’’اسلام نے، تعویذ کی جتنی قسمیں ہیں، سب سے منع کیا ہے۔۔۔۔ اسی لئے صحابہ کرام ؓ اور سلف صالحین نے سختی سے اس عمل  سے منع کیا ہے۔ سیعد بن جبیرؒ فرماتے تھے کہ جس نے کسی کے گلے سے تعویذ کاٹ  پھینکا، اسے غلام آزاد کرنے کے برابر ثواب ملیگا۔ ابراہیم نخعیؒ فرماتے ہیں کہ صحابہؓ ہر طرح کے تعویذ سے نفرت کرتے تھے، خواہ اس میں قرآن کی آیتیں  لکھی ہوں یا کچھ اور۔ جمہور علماء کرام کا قول یہی ہے کہ ہر طرح کا تعویذ حرام ہے۔ میرے نزدیک بھی یہی قول راجح ہے۔‘‘ (فتاویٰ یوسف القرضاوی صفحہ ۹۶، طبع  دارالنور، الحمد مارکیٹ، غزنی سٹریٹ ، اردو بازار، لاہور) سو  قرآن و حدیث اور علمائے کرام کی تصریحات سے تو یہی ثابت ہوتا ہے کہ تعویذات کی کوئی شرعی حیثیت نہیں ہے، بلکہ  تعویذات اسلام میں قطعی حرام ہیں۔ اس بابت کچھ علماء سے جو اثبات ملتا ہے تو اسکی حیثیت ان کے سہو کی ہے جیسا کہ غنیۃ الطالبین میں عبدالقادر جیلانی نے امام احمد بن حنبل کے بیٹے عبداللہ بن احمد سے  درد سر اور بخار کے کچھ تعویذات  نقل کئے ہیں جو کہ درست نہیں اور اس بابت ان علماء کو معذور تصور کرلینا چاہیئے۔ تحریر: محمد فھد حارث

##############################
https://web.facebook.com/mohammad.f.haris/posts/10155371068104903
قاضی طاہر علی الہاشمی  کی کتاب سیدنا معاویہؓ کے ناقدین اور  علامہ امین صفدر اوکاڑوی  ۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ کافی دنوں سے فیس بک پر محمد اعجاز صاحب کی وال پر  قاضی طاہر علی الہاشمی صاحب کی  کتاب ’’سیدنا معاویہ ؓ کے ناقدین‘‘ سے علامہ امین صفدر اوکاڑوی صاحب  کی کچھ عبارات کے سلسلہ میں کچھ  مباحثہ چل رہا ہے جو کہ اب مباحثہ سے زیادہ مجادلہ کی شکل اختیار کرچکا ہے۔ جتنا تھوڑا بہت میں اس بحث کو سمجھا ہوں  تو اس میں قاضی طاہر صاحب کا یہ کہنا ہے کہ اکابر دیوبند میں سے  کچھ اصحاب نے اپنی کتب و تحریرات میں سیدنا معاویہ ؓ پر تنقید کی ہے سو ان  اصحاب کا نام لیکر لوگوں کو  ان تنقیدات  اور ان   کے غیر ثابت شدہ ہونے سے آگاہ کرنا ضروری ہے تاکہ ان اکابر کے علمی مقام کے تحت ، عوام الناس سیدنا معاویہ ؓ پر تنقید سے متعلق ان کے سہو سے متاثر نہ ہوں۔ جبکہ دوسری طرف  ان  اکابرین کا دفاع کرنے والے احباب ہیں جن کا کہنا یہ ہے کہ اول تو بعض عبارات جن کا قاضی صاحب نے حوالہ دیا ہے وہ قطع و برید کے ساتھ پیش کی گئیں ہیں اور  علامہ اوکاڑوی صاحب کا منشا ان عبارات سے قطعی وہ نہیں جو کہ  قاضی صاحب ثابت کرنا چاہ رہے ہیں سو قاضی صاحب بد دیانتی کے مرتکب ہوئے۔ اس کے علاوہ کچھ احباب نے فرمایا کہ بلفرض اگر علامہ اوکاڑوی نے سیدنا معاویہؓ کی تنقیص میں کچھ عبارات نقل بھی ہوگئی ہیں تو اس پر انکو مطعون کرنا یا مورد  الزام ٹھہرا کر سیدنا معاویہؓ کے ناقدین کی فہرست میں کھڑا کرنا بالکل درست بات نہیں کیونکہ اکابر دیوبند و علامہ اوکاڑوی  کا مجموعی طرز عمل اس سے بالکل متضاد اور  ان کی زندگیاں حب صحابہؓ و  اصحاب رسولﷺ کے دفاع میں گزری ہیں۔ اس تناظر میں سردست ایک غیر جانبدار قاری ہونے  کی حیثیت  میں ، میں نے جو کچھ محسوس کیا وہ آپ حضرات کے سامنے رکھتے ہوئے دونوں فریقین سے  درخواست کرونگا کہ اس بحث کو اب ختم کردیجئے کہ  بات اب مباحثہ سے مجادلہ میں تبدیل ہوچکی ہے جسکا کوئی حاصل اب ملنے کا نہیں۔  سب سے پہلے قاضی صاحب کے تناظر میں دیکھا جائے تو قاضی صاحب کی کتاب میں تمام اکابر دیوبند کے اوپر سیدنا معاویہؓ کو لیکر جو بھی تنقیدیں کی گئی ہیں، ان میں ادب و احترام کا پہلو غالب رہا، کہیں کہیں قلم کی تیزی ضرور دیکھائی پڑتی ہے لیکن اسکو بدتمیزی و بد اخلاقی پر محمول نہیں کیا جاسکتا بلکہ ردعمل کی کڑواہٹ کہا جاسکتا ہے۔ جبکہ محمد اعجاز صاحب کی وال پر قاضی صاحب کی ان تنقیدات کے جواب میں اول روز سے ہی قاضی صاحب کی  جناب میں  فریق مخالف نے  تنقید کا کچھ اچھا لہجہ نہیں رکھا جبکہ دیوبند علماء میں سے ہونے کی وجہ سے قاضی صاحب کو بھی ادب و احترام کا وہی مقام حاصل ہونا چاہیئے تھا جو کہ فریق مخالف علامہ اوکاڑوی کے لئے چاہتے ہیں۔ لیکن دیکھنے میں یہ آیا کہ جو صاحب بھی وال پر آئے انہوں ے قاضی صاحب کو ترلے لیکر سنائی اور ان  کی تحریر کے جواب میں یوں مخاطب ہوئے  گویا علامہ اوکاڑوی کے مقابلہ میں قاضی طاہر علی الہاشمی کوئی عامی انسان ہیں، عالم نہیں۔ جبکہ ہونا تو یہ چاہیئے تھا کہ قاضی صاحب سے بھی  اسی تمیز و اخلاق کے ساتھ اختلاف کیا جاتا جس تمیز و اخلاق کے ساتھ قاضی صاحب نے اپنی کتاب میں اکابر دیوبند سے سیدنا معاویہؓ کے  دفاع میں کیا۔ اس کے  بعد بحث آگے بڑھتی گئی اور قاضی صاحب کی طرف سے آنے والے دلائل کو فریق مخالف رد کرتا گیا، ابھی ہمیں اس سے کوئی بحث نہیں کہ قاضی صاحب کے دلائل راجح تھے یا مرجوح۔ ان پر بد دیانتی ثابت ہوئی یا ان کے مخالفین پر کٹ حجتی۔ یہ فیصلہ ہم قارئین پر چھوڑتے ہیں۔ سردست  ہم اب فریق مخالف کے دوسرے رویے کی طرف آتے ہیں۔ فریق مخالف یا پھر یوں کہہ لیں کہ  بعض ذی احترام غیر جانبدار حضرات کی طرف سے ناقدانہ انداز میں یہ نصیحت آئی کہ  سیدنا معاویہ ؓ کے دفاع میں قاضی صاحب کا کام بلا شبہ لائق تحسین ہے لیکن ہونا یہ چاہیئے تھا کہ قاضی صاحب   اکابر کا نام لیکر تنقید نہ کرتے بلکہ  صرف نظریات و تاریخی خرافات کو زیر بحث رکھ کر تنقید کرتے  تاکہ شخصیات مجروح نہ ہوتیں کہ ان شخصیات کے دیگر دینی کام ان کے اعلیٰ مراتب پر شاہد ہیں سو انکو اس طور سے مطعون کرنا درست نہیں۔  ہمارا حسن ظن  یہ  ہے کہ   ان   غیر جانبدار اصحاب نے یہ رائے قاضی صاحب کی کتب کے مطالعہ کے  بغیر قائم کی ہے۔ دراصل قاضی صاحب کی کتاب کا اصل مقدمہ ہی یہ ہے کہ چونکہ سیدنا معاویہ ؓ کے ناقدین میں اتنی  قدآور اور جلیل القدر شخصیات شامل ہیں  اور ان کے دیگر دینی کام اس اعلیٰ پائے کے ہیں کہ عوام الناس  ان شخصیات کی ہر بات ا ن پر اعتماد کے زیر اثر آنکھ بند کرکے  مانتے ہیں سو اگر ان شخصیات کا نام لیکر ان کا سہو عوام کے سامنے آشکارہ نہ کیا گیا اور انکو یہ نہ بتایا گیا کہ  بلاشبہ  سیدنا معاویہ ؓ کے یہ ناقدین دیگرعلمی معاملات میں بہت اعلیٰ مناصب پر فائز اور لائق تقلید ہیں لیکن سیدنا معاویہؓ سے متعلق ان اصحاب سے سہو ہوا ہے سو  اس بابت ان کی رائے کو چنداں اہمیت نہ دی جائے ۔ سو یہ مقصد بغیر نام لئے اور  تنقیدی اقتباسات نقل کئے بغیر حاصل کرنا ناممکن ہے۔ اور یہی طرز عمل خود جمہور دیوبند علما ء کا بھی رہا ہے کہ  خاص کر خود علامہ امین صفدر اوکاڑوی تو اس بابت  ہی زیادہ مشہور ہیں کہ انہوں نے غیر مقلدین حضرات کا نام لے لے کر ان پر تنقیدیں کی ہیں سو اگر ان پر اس طور سے تنقید ہو تو یہ غلط کیوں ہے۔ پھر صرف  علامہ امین صفدر اوکاڑوی ہی نہیں بلکہ  مفتی تقی عثمانی سے لیکر مولانا ظفر احمد عثمانی تک نے سید مودودی پر خلافت و ملوکیت لکھنے پر ان کی دیگر خدمات کا اعتراف کرنے  اور پردہ، جہاد فی الاسلام، اسلامی نظام حیات ، سنت کی آ ئینی حیثیت اور سود جیسی معرکۃ الاراء کتب لکھنے  پر انکی تحسین کرنے کے باوجود اپنی کتب میں ان کا نام لیکر اسی طور کی شائستہ تنقید کی ہے جیسا کہ  قاضی طاہر علی الہاشمی نے اپنی کتاب میں اکابر دیوبند پر   شائستہ تنقیدیں کی ہیں۔ سو جب ایک  سنت اکابر دیوبند سے ثابت ہے تو پھر اس پر اعتراض کیسا اور پھر خود سیدنا معاویہؓ کے ناقدین نے بھی تو نام لیکر سیدنا معاویہؓ کو خاطی، باغی اور دنیا دار بادشاہ قرار دیا ہے سو جب آپ ایک صحابی رسولﷺ پر نام لیکر تنقید کر سکتے ہیں تو پھر خود اکابر دیوبند پر تنقید کیوں نہیں ہوسکتی۔ اسی طرح سے قاضی مظہر حسین صاحب سے لیکر عبداللہ عباس ندوی تک نے ان اکابر دیوبند جو کہ  سیدنا معاویہ ؓ کے خلیفہ راشد یا یزید بن معاویہ ؒ کی صالحیت کے قائل رہے، ان پر نام لیکر سخت ترین تنقیدیں کی ہیں، خاص کر قاضی مظہر حسین کی تنقیدیں جو کہ انہوں نے ابو ریحان عبدالغفور سیالکوٹی صاحب پر کی ہیں، اسی طرح سے ’’واقعہ کربلا اور اسکا پس منظر‘‘ نامی کتاب لکھے جانے پر علامہ عتیق الرحمٰن سنبھلی سے لیکر مولانا منظور نعمانی تک پر علمائے دیوبند نے اس کتاب کے ضمن میں تنقیدیں کی ہیں۔ اسی طرح سے حکیم محمود احمد ظفر سیالکوٹی صاحب جن کی کتاب ’’ معاویہؓ  کے حالات زندگی ‘‘پر امیر اہلسنت سرفراز خان صفدر سے لیکر  علامہ ظفر احمد عثمانی اور قاری محمد طیب صاحب سے لیکر علامہ شمس الحق افغانی تک کے  تائیدی تبصرے موجود ہیں ، ان پر خود دیوبند  علماء نے تنقید کی اور انکو مسلک اہلسنت سے ہٹ کر بتایا۔اسی طرح سے یزید بن معاویہ کی تعدیل بیان کرنے پر مفکر اسلام مولانا محمد اسحٰق صدیقی سندیلوی  پر نہ صرف سخت تنقیدیں کی گئیں بلکہ خود علمائے دیوبند نے انکو محمود احمد عباسی کا چیلا، ناصبی اور نجانے کیا کیا نہ فرمایا۔  سو جب خود علمائے دیوبند سے  اس طور سے تنقیدیں کرنا ثابت ہے تو پھر خود ان پر اس طور کی تنقیدیں کیوں نہیں ہوسکتیں۔ المختصر قاضی طاہر علی الہاشمی صاحب کی تحریر اور اس کتاب کا بنیادی مقدمہ  دو نکات پر مبنی ہے۔ اول یہ کہ سیدنا معاویہ ؓ کے ناقدین کا نام لیکر ان کے سہو کی حقیقت واضح کرنا ضروری ہے تاکہ لوگ ان کے بلند مقام سے متاثر ہوکر ان کے سہو کی اتباع نہ کریں، دوم ایسا کرکے قاضی صاحب نے کوئی نیا کام نہیں کیا بلکہ اکابر دیوبند کی سنت ہی ادا کی ہے۔ اب آجائیں قاضی طاہر علی الہاشمی صاحب کے رفقاء کی طرف۔ قاضی صاحب کے رفقاء کی سب سے بنیادی غلطی یہ رہی ہے کہ انہوں نے اس مبحث میں سنجیدگی نہیں دیکھائی بلکہ اخلاق وتمیز کا دامن  ہاتھ سے چھوڑ کر  اکابر کی جناب میں غیر مناسب الفاظ استعمال کئے، البتہ محمد اعجاز صاحب اس سے مستثنیٰ ہیں کہ انہوں نے ہمیشہ تہذیب و اخلاق کے دائرے میں رہتے ہوئے گفتگو کی۔ ہوسکتا ہے کہ  ہماری اس رائے پر قاضی صاحب کے  رفقاء یہ عذر دیں کہ  ان کا گستاخانہ لب و لہجہ رد عمل کی نفسیات کے تحت وجود میں آیا جو کہ قاضی صاحب کے مخالفین  کی قاضی صاحب پر غیر سنجیدہ تنقید اور الزامات کا نتیجہ تھا۔ تو ہم ان کی جناب میں عرض کرینگے کہ بدتمیزی کا جواب بدتمیزی سے دینا کوئی درست طریقہ کار تو نہیں، اگر آپ نے ایسا کیا تو پھر کسی منہ سے آپ فریق مخالف پر بد تہذیبی کا الزام لگا سکتے ہیں۔ دوم یہ  کہ آپ کی اس روش نے بحث کو کسی بھی منطقی انجام تک پہنچانے کے بجائے گنجلک  بحثوں میں گم کردیا۔ ہونا تو یہ چاہیئے تھا کہ اگر علامہ  اوکاڑوی صاحب کے رفقاء  قاضی صاحب کی کسی تحریر کی اوکاڑی محترم کی طرف نسبت  کو مجروح قرار دے رہے تھے تو آپ فرمادیتے کہ اگر ایسا فی الواقع ہے تو  علامہ اوکاڑوی  اس الزام سے بری ہیں اور  قاضی صاحب کو یہاں سہو ہوا ہے اور اگر ایسا نہیں تو قارئین خود فیصلہ کرلیں کہ کس کے دلائل میں وزن ہے۔ لیکن ایسا کرنے کے بجائے بحث و جدل کا بازار  گرم رکھا گیا اور ایک کے بعد ایک غیر متعلق نکات اٹھائے گئے۔ بات سیدنا معاویہؓ کے نقد و تنقیص کے ضمن میں ہورہی تھی لیکن بحث برائے بحث کےزمرے میں اصل مدعا پس پشت ڈال کر گدھی، خچر اور اہل قرآن تک کھینچ دیا گیا۔ جو کہ بالکل غیر متعلق و لایعنی مبحث تھے۔ قاضی صاحب کی کتاب کا اصل مقدمہ سیدنا معاویہ  ؓکی ذات پر  غیر معقول  تنقید سے متعلق تھا، سو مبحث کو اس تک ہی رہنے دیا جاتا تو بہتر تھا۔ پھر شائد ممکن بھی ہوتا کہ فریق مخالف کے مقابلے میں قاضی صاحب کے رفقاء کا پلڑا بھاری رہتا لیکن ہوا اس کے برعکس کہ  اصل مبحث کو چھوڑ کر بات توہین رسالتﷺ اور سیدنا علی ؓ کی مشکل کشائی تک کھینچ دی گئی۔ جس کی چنداں کوئی حاجت نہیں تھی بلکہ مبحث کو  غیر متعلق بنانا تھا۔  المختصر یہ کہ  اس بحث میں  قاضی صاحب کے رفقاء بھی عدل  کا دامن  زیادہ دیر تک تھام نہ سکے اور بحث کے کسی منطقی انجام تک پہنچنے میں مزاحم رہے۔ آخر میں بس یہی عرض ہے کہ اس  ساری بحث سے ہم اس ہی نتیجہ پر پہنچے کہ جہاں ایک طرف علامہ امین صفدر اوکاڑوی کے  مداحین نے ان کی طرف کسی طور کے سہو کے  صدور  کو ماننے سے انکار کرتے ہوئے گویا انکو ہر طرح کے سہو سے مبرا مانا ہوا ہے  اور سیدنا معاویہ ؓ کی جناب میں علامہ اوکاڑوی کی شدید تنقید کے باوجود ان کو اس الزام سے بری رکھا وہیں قاضی صاحب کے مداحین نے اپنے غیر ضروری مباحث سے  اس بحث کو بے جا طول دے ڈالا اور قاضی طاہر علی الہاشمی صاحب کے پیش کردہ  اصل مقدمہ کو لایعنی بحثوں میں الجھا کر پس پشت ڈال دیا۔ اس لئے ان دونوں  فریقین سے التماس ہے کہ اس مبحث کو اب ختم کردیا جائے کہ اسکا کوئی نتیجہ نکلتا نظر نہیں آرہا ہے۔  سردست ہم علامہ اوکاڑوی صاحب کے مداحین  کی جناب میں یہ بھی عرض کرنا چاہیں گے کہ جیسا کہ علامہ اوکاڑوی کی سیدنا معاویہ ؓ  پر تنقید کے باوجود ان کے مجموعی طرز عمل کے پیش نظر آپ ان کو سیدنا معاویہؓ کا ناقد اور کسی طور کے تشیع سے متہم کرنا درست نہیں جانتے تو اسی طور کا طرز عمل ان اصحاب کی جناب  میں بھی رکھیں جنہوں نے علامہ اوکاڑوی  کی سیدنا معاویہؓ پر تنقید سے کئی گنا ہلکی تنقید  سیدنا علی ؓ و سیدنا حسینؓ کے کسی اقدام پر کی لیکن ان احباب کا  مجموعی طرز عمل حب صحابہؓ اور دفاع صحابہؓ کا مظہر تھا سو ان کی اس تنقید کو ان کے مجموعی طرز عمل کے پیش نظر ناصبیت سے متہم کرنا بھی درست نہ جانئے۔ ورنہ یہ دو رخی روز قیامت اللہ کے حضور باز پرس کا ذریعہ بن سکتی ہے۔ اسی طور ہم قاضی طاہر علی الہاشمی کے مداحین کی جناب میں عرض کریں گے کہ علماء کو صرف اس  چیز کے لئے نقد کے زمرے میں لائیں جس سہو کا صدور ان سے ہوا ہو، اگر کسی عالم کا سہو تنقیص صحابہ ؓ سے متعلق ہے تو پورے ادب و احترام کے ساتھ ان سے اختلاف کرتے ہوئے ان کے سہو سے اپنی برات کا اظہار کریں لیکن صرف اس ایک سہوکے پیش نظر ان علمائے کرام کی دیگر جلیل القدر خدمات کی نفی کرتے ہوئے ان کی جناب میں سوئے ادبی کے قطعی مرتکب نہ ہوں کہ یہ چنداں درست طرز عمل نہیں اور نہ ہی حق پرستوں کا شیوہ  ہے۔ علماء کا احترام ان کے  ہر سہو کے باوجود ہم سب پر لازم ہیں کہ وہ  ہمارے روحانی استاد ہیں۔ آخر میں سب حضرات سے معذرت اگر میری کسی بات سے کسی کی دل آزاری ہوئی ہو تو۔ میرا مقصد صرف اس  کئی ہفتوں سے چلنے والی بحث کا  پرسکون اختتام کروانا ہے اور اس سے زیادہ کچھ نہیں۔ اللہ ہم سب کو درست راہ دکھائے اور اس پر چلنے کی توفیق نصیب فرمائے۔آمین تحریر: محمد فھد حارث

##############################
https://web.facebook.com/mohammad.f.haris/posts/10155366815014903
سید المرسلین حضرت محمدﷺکی اولاد کا مختصر تعارف

##############################
https://web.facebook.com/mohammad.f.haris/posts/10155360094169903
مقام حیرت ہے کہ ایک مسلمان ملک میں بھی نبی صلی اللہ علیہ وسلم کی ناموس، گستاخی سے محفوظ نہیں، کیا ایسے ملک کو اسلامی کہنے کا حق باقی رہ جاتا ہے۔ پاکستان کی دینی و دنیاوی فلاح اسی بات میں مضمر ہے کہ جتنی جلدی ہوسکے یہاں اسلامی نظام کے قیام کو ممکن بنایا جاسکے۔ ورنہ عذاب الہی پاکستان کو ماضی بنانے میں ذرا تاخیر نہ کریگا۔

##############################
https://web.facebook.com/mohammad.f.haris/posts/10156513104079903
تبصرہ بر کتاب "اہل بیت رسولؐ کون؟" للمولف پروفیسر قاضی محمد طاہر علی الہاشمی =============================== پروفیسر قاضی محمد طاہر علی الہاشمی کا نام علمی حلقوں میں کسی تعارف کا محتاج نہیں۔ آج راقم کو فاضل مصنف کی جس کتاب پر تبصرہ کرنے کی سعادت نصیب ہورہی ہے وہ ان کی تقریباً 25 سال پرانی تصنیف "اہل بیت رسولؐ کون؟ " ہے۔ کتاب کیا ہے گویا خانوادہ نبوتؐ سے متعلق ایک موسوعۃ ہے۔ قاضی صاحب نے نہایت عرق ریزی سے کتب حدیث و تاریخ کی ورق گردانی کرکے نبی اکرم صلی اللہ علیہ وسلم کے خاندان کی ایک ایک شخصیت کا فرداً فرداً ذکر کیا ہے۔ قاضی صاحب کی تمام کتب میں ایک بات قدرِ مشترک ہوتی ہے اور وہ ہے ہر کتاب کا شاندار عرض مصنف۔ زیر نظر کتاب کا عرض مصنف بھی بہت عمدہ اور دلچسپ ہے جس میں قاضی صاحب آئین پاکستان میں شامل تعزیرات پاکستان شق نمبر 298-A پر تبصرہ کرتے ہوئے خفگی کا اظہار فرماتے ہیں کہ اس شق میں ازواج مطہراتؓ کو اہل بیتؓ سے خارج قرار دیکر سخت غلط روشی کا ثبوت دیا گیا ہے اور ساتھ ہی ان اہلسنت علماء کی جناب میں بھی معترض ہوتے نظر آتے ہیں جنہوں نے ملی یکجہتی کونسل کے قیام کے دوران اسی غلطی کا اعادہ کرتے ہوئے شق نمبر4 جز" ب "کے تحت ازواج مطہرات ؓکو اہل بیت رسول ؐ سے علیحدہ رکھا جبکہ ازروئے قرآن ازواج مطہراتؓ ہی حقیقی اور اول اہل بیت رسول ؐ ہیں۔  پروفیسر قاضی محمد طاہر علی الہاشمی صاحب اپنی اس کتاب کی ابتداء لفظ آل کی تشریح و توضیح سے کرتے ہیں اور قرآن سے ثابت کرتے ہیں کہ ایک نبی کی اصل آل اس کے پیروکار ہوتے ہیں چاہے وہ اس کے رشتہ دار ہوں یا نہ ہوں جبکہ خانوادہ نبوت کے وہ افراد بدرجہ اولیٰ آل میں داخل ہوتے ہیں جو نبی سے نسبی تعلق بھی رکھتے ہیں اور اس کے پیروکار بھی ہوتے ہیں اور ایک نبی کی مومنہ بیویاں اس لفظ کی سب سے اول مصداق ہوتی ہیں۔اسی طرح مختلف احادیث سے استشہاد کرتے ہوئے ان لوگوں کی غلطی واضح کرتے ہیں جو کہ نبیؐ کی ازواج کو ان کی آل سے خارج کرکے صرف اولاد کو آل قرار دیتے ہیں۔ایسے حضرات کی غلطی کو رفع کرنے کے لئے سیدہ عائشہ ؓ کی وہ حدیث کافی میں جس میں سیدہؓ نے خود فرمایا کہ نبیؐ کی آل مہینہ مہینہ پانی اور کھجور پر گزارا کرتی تھی۔اس کے بعد آگے آل کی مختلف قسمیں بیان کرتے ہوئے آل نسبی کی تشریح میں قاضی صاحب نبی صلی اللہ علیہ وسلم کے نسبی خانوادے سے بحث کرتے ہوئے انتہائی تفصیل کے ساتھ نبی صلی اللہ علیہ وسلم کے جد امجد عبد مناف، ہاشم بن عبد مناف، مطلب بن عبدمناف اور نبی صلی اللہ علیہ وسلم کے دادا عبدالمطلب، نبی صلی اللہ علیہ وسلم کے چچا حارث، زبیر، سیدناعباسؓ،سیدنا حمزہؓ اور ابو طالب کے حالات کا ذکر فرماتے ہیں۔ زبیر اور ابو طالب کے ذکر میں تفصیل سے بحث کرتے ہوئے تاریخی حقائق کی روشنی قاضی صاحب مختلف ادلہ کے تحت یہ ثابت کرتے ہیں کہ نبی صلی اللہ علیہ وسلم کے اصل کفیل ان کے بڑے تایا زبیر بن عبدالمطلب تھے نا کہ عبدمناف یعنی ابو طالب بن عبدالمطلب۔ کتاب ھٰذا میں آل ابو لہب، آل ابو طالب اور آل زبیر سے متعلق بھی کافی معلومات مل جاتی ہے۔ تاہم یہاں ایک بات کی وضاحت کردیں کہ کفالت زبیر بن عبدالمطلب کے تذکرے میں قاضی صاحب نے بعثت نبویؐ کے وقت سیدنا علی رضی اللہ عنہ کی عمر۸ سال بتائی ہے جبکہ ہماری تحقیق کے مطابق بعثت کے وقت سیدنا علیؓ کی عمر۵ سال بنتی ہے کیونکہ سنن اور صحیح تاریخی روایات میں سیدنا علیؓ کا خود کا قول موجود ہے کہ غزوہ بدر کے وقت میری عمر پورے بیس سال بھی نہ تھی۔ غزوہ بدر سن۲ ہجری میں ہوئی یعنی ہجرت کے دوسرے سال۔ نبی اکرم صلی اللہ علیہ وسلم نے مکہ میں نبوت ملنے کے بعد ۱۳ سال کا عرصہ گزارا، اس حساب سے۱۳ جمع ۲ ،۱۵ بنتے ہیں، اس ۱۵ کو۲۰ میں سے نکالیں تو ۵ بچتے ہیں، یعنی جب نبی ﷺ نے اعلان نبوت کیا توسیدنا علی ؓ ۵ سال کے تھے۔ اسی پر سیدنا عقیلؓ، سیدنا جعفرؓ اور طالب بن عبد مناف کی عمروں کو بھی قیاس کرلیا جائے جن میں آپس میں دس دس سال کا فرق تھا۔ کتاب میں آگے جاکر آل مجازی کی سرخی قائم کرکے قاضی صاحب نے نبی ﷺ  کے نواسے اور نواسیوں کا بھرپور تذکرہ کیا ہے اور ان سے متعلق کئی گرانقدر معلومات فراہم کی ہیں جیسے نبی ﷺ کے سب سے بڑے نواسے سیدنا علی بن ابی العاص ؓ کا جنگ یرموک میں شہید ہونا، سیدنا عثمانؓ کے بیٹے عبداللہ بن رقیہؓ کا ۷۶ سال کی عمر میں وفات پانا اور ان کی نسل کا باقی و جاری رہنا۔ جبکہ بعض متعصب مورخین نے ان عبداللہ بن عثمانؓ کو چھ سال کی عمر میں ہی دارفانی سے کوچ کروادیا تھا تاکہ نبی ﷺ  کی بیٹیوں کی اولاد صرف سیدہ فاطمہ رضی اللہ عنہا سے چلائی جاسکے۔ عبداللہ بن عثمانؓ کی اولادوں میں برصغیر کے کئی علمی خانوادوں کے اصحاب شامل ہیں۔ اسکے بعد نواسی رسولؐ ام کلثوم بنت علیؓ کا تذکرہ کرتے ہوئے ان کے سیدنا عمرؓ کی زوجیت میں آنے سے متعلق سیر حاصل بحث کرکے معترضین کے ایک ایک اعتراض کو غلط ثابت کرتے ہیں۔ ساتھ ہی نبی علیہ السلام کی سب سے چھوٹی نواسی سیدہ زینب بنت علیؓ کا تذکرہ فرماتے ہیں اور ان کے متعلق کچھ بنیادی معلومات قارئین کے حضور پیش کرتے ہیں۔ اس کے بعد سیدنا حسنؓ بن علیؓ کا ذکر کرتے ہوئے قاضی صاحب انہیں خراج عقیدت پیش کرتے ہوئے اس کارنامے کا ذکر کرتے ہیں جس کے ذریعے یہ امت واپس ایک جھنڈے تلے جمع ہو سکی۔ سیدنا حسنؓ کے اسی کارنامے کے پیش نظر نبی صلی اللہ علیہ وسلم نے اپنی حیات میں ہی ان کو "سید" یعنی سردار قرار دیدیا تھا جو کہ مسلمانوں کے دو گروہوں کے درمیان مصالحت کرواکر منقسم امت کو واپس جمع کردے گا۔ یہ امت رہتی دنیا تک سیدنا حسن ؓ کے اس احسان کے بوجھ تلے دبی رہے گی۔ اس کے بعد سیدنا حسینؓ بن علیؓ کا ذکر فرماتے ہوئے ان کے فضائل کا تذکرہ کرتے ہیں اور واقعہ کربلا کے حادثہ فاجعہ کا سرسری لیکن جامع ذکر کرتے ہوئے اس بحث کو اختتام تک پہنچاتے ہیں۔ آگے جاکر آل حقیقی کی سرخی قائم کرکے قاضی محمد طاہرعلی الہاشمی نبی علیہ السلام کی ازواج مطہراتؓ کو خراج عقیدت پیش کرتے ہیں اور ان سے متعلق بیش بہا معلومات ہدیہ قارئین کرتے ہیں۔سب سے دلچسپ وہ جدول ہے جس میں قاضی صاحب تمام امہات المومنین کے نام بترتیب نکاح نبی صلی اللہ علیہ وسلم میں داخل ہونے سے متعلق کرکے نکاح سے قبل ان کی سابقہ حیثیت، ان کے قبائل، نکاح کا سن، بوقت نکاح امہات المومنین کی عمریں، سن وفات اور زمانہ رفاقت درج کرتے ہیں۔ اس کے بعد ایک ایک کرکے تمام امہات المومنین سے متعلق بیش بہا معلومات ان کے نام کی سرخی قائم کرکے ہدیہ قارئین کرتے ہیں۔ ساتھ ہی ان امہات المومنین سے متعلق سبائی پروپیگنڈے کے زیر اثر جو غلط روایات رواج پاگئی ہیں ان کا بھی ابطال کرتے جاتے ہیں جیسے کہ سیدہ خدیجہ رضی اللہ عنہا کا بوقت نکاح 40 سال کا ہونا یا پھر سیدہ عائشہؓ کی وفات میں سیدنا مروانؓ کا ہاتھ ہونا، سیدہ ریحانہؓ اور سیدہ ماریہ قبطیہؓ کا ازواج النبی ؐ میں شامل ہونا وغیرہم۔ گو ان مباحث میں علمی و تحقیقی اختلاف کی گنجائش موجود ہے لیکن یہ مانے بغیر بھی چارہ نہیں کہ قاضی صاحب نے اپنا مقدمہ بہت مضبوط بنیادوں پرقائم کرکے قارئین کو غوروخوص پر مجبور کردیا ہے۔ آگے جاکر اولاد رسولؐ (ذریت طیبہ) کی سرخی قائم کرکے نبی علیہ السلام کے تینوں صاحبزادوں سیدنا قاسم، سیدنا عبداللہ (طاہر و طیب) اور سیدنا ابراہیم رضی اللہ عنہم کا ذکر خیر کرتے ہیں اور ساتھ ہی شکوہ کناں ہوتے ہیں کہ صوبہ سرحد کے ہائی اسکول میں دسویں جماعت میں پشاور ٹیکسٹ بک بورڈ کی کتاب میں اولاد النبی ؐ کے ذیل میں نبی علیہ السلام کے کسی صاحبزادے کا ذکر نہیں، بلکہ صرف ایک صاحبزادی اور ان کے دو بیٹوں سیدنا حسن ؓو حسینؓ کا ذکر ہے جب کہ یہ اصحاب اولاد الاولاد ہیں نہ کہ براہ راست صلبی اولاد۔ جبکہ ہونا تو یہ چاہئے تھا کہ اولاد النبی ؐ میں نبی علیہ السلام کے تینوں صاحبزادوں اور چاروں صاحبزادیوں کا ذکر ہونا چاہئے تھا جبکہ کتاب ہٰذا کے مولفین میں جید اہلسنت علمائے کرام شامل ہیں۔  بنات النبیؐ کی سرخی قائم کرکے قاضی محمد طاہر علی الہاشمی صاحب نبی علیہ السلام کی بنات کا مفصل تعارف دیتے ہوئے مختلف مباحث لے کرآتے ہیں۔ سیدہ زینبؓ کے بعد سیدہ رقیہ ؓ کے نکاح میں اس واقعہ کا غلط ہونا بداہتاً ثابت کرتے ہیں جس میں مذکور ہے کہ سیدہ رقیہؓ و سیدہ ام کلثومؓ دختران نبی ؐ، ابو لہب کے بیٹے عتبہ و عتیبہ کے نکاح میں تھیں اور ابو لہب نے آپؐ کی عداوت میں آپؐ کی ان بنتان کو طلاق دلوادی تھی۔ اسی طرح سیدہ فاطمہؓ کے ذیل میں اس بات کی طرف رہنمائی کرتے ہیں کہ دلائل و قرائن اس بابت اشارہ کرتے ہیں کہ سیدہ فاطمہؓ اپنی بہنوں میں سب سے چھوٹی نہیں بلکہ تیسرے نمبر پر تھیں اور یہ کہ آپؓ کی صلوٰۃ المیت سیدنا علیؓ نے سیدنا ابو بکر صدیقؓ سے ادا کروائی تھی۔ بنات میں سب سے آخر میں سیدہ ام کلثومؓ کا ذکر کرتے ہوئے مختلف حوالہ جات جن میں جوامع السیرۃ، جمرۃ الانساب، سیر اعلام النبلاء ، البدایہ و النہایہ اور الاصابہ شامل ہیں، یہ بتاتے ہیں کہ سیدہ ام کلثوم ؓ نبیؐ کی سب سے چھوٹی صاحبزادی تھیں۔ یہاں آکر قاضی صاحب ’’آل‘‘ کی بحث کو سمیٹے ہوئے خلاصہ پیش کرتے ہیں کہ نبیﷺ کے ’’آل حقیقی‘‘ میں آپؐ کی ازواج، بیٹے اور بیٹیاں شامل ہیں، ’’آل مجازی ‘‘ میں نواسے اور نواسیاں، ’’آل نسبی‘‘ میں اہل ایمان قرابتدار بنو ہاشم اور بنو عبدالمطلب اور ’’آل مذہبی‘‘ میں پوری امت مسلمہ داخل ہے۔ اس کے بعد جناب قاضی محمد طاہر علی الہاشمی صاحب اہل بیت کی سرخی کے تحت تفصیلات مہیا کرتے ہیں۔ سب سے پہلے اہل بیت کے مفہوم پر لغت عرب جیسے کہ لسان العرب، تاج العروس، الصحاح جوہری، اساس البلاغہ، مقاییس اللغۃ، قاموس، المنجد وغیرہ سے تفصیلی ادلہ پیش کرکے یہ ثابت کرتے ہیں کہ ازروئے لغت اہل بیت کے اولین مصداق کسی بھی انسان کے گھر میں رہنے والے لوگ یعنی اس کی بیویاں اور بچے ہوتے ہیں۔ اس کے بعد قرآن کی مختلف آیات اور احادیث سے بھی ’’اہل‘‘ کے لفظ کو گھر والوں کے لئے ثابت کرتے ہیں۔ آگے جاکر پوری شدو مد سے قرآن و حدیث سے ادلہ لاکر ثابت کرتے ہیں کہ آیت تطہیر میں مذکور اہل بیت کے خطاب کی اصل و اولین حقدار ازواج النبی صلی اللہ علیہ وسلم ہیں۔ اور اس بابت ان تمام مغالطوں کا تسلی بخش و علمی جواب دیتے ہیں جن کے تحت گمراہ لوگ ازواج النبی ؐ کو اہل بیت سے خارج کرکے صرف آل علیؓ کو اس میں شامل سمجھتے ہیں۔ کتاب میں ’’بیوت النبی ؐ کی تفصیل‘‘ اور ’’بیوت النبیؐ‘‘ کے محل وقوع کی سرخی قائم کرکے قاضی صاحب نے ان مبارک بیوت کی بابت کافی دلچسپ معلومات بہم پہنچائی ہے جو کہ پڑھنے سے تعلق رکھتی ہے۔ کتاب کے پرانے ایڈیشن کے صفحہ نمبر۲۷۸ سے ۳۱۹ تک حدیث نسب بنی فاطمہؓ پر قاضی صاحب نہایت عالمانہ بحث کرتے ہیں اور پوری شدومد اور دلائل کے انبار سے اس سلسلے میں وارد حدیث کا ضعف ثابت کرتے ہیں جن سے یار لوگ یہ ثابت کرنے کی سعی ناتمام کرتے ہیں کہ نبی صلی اللہ علیہ وسلم کا نسب ان کی بیٹیوں میں صرف سیدہ فاطمہؓ کے ساتھ خاص تھا اور ان سے ہی یہ سلسلہ آگے چلا۔قاضی صاحب اس سلسلے میں وارد تمام روایات کا ضعف قارئین کے سامنے بیان کرکے قرآن و دیگر صحیح احادیث سے ثابت کرتے ہیں کہ بطن مادری ذریعہ نسل نہیں ہے۔ نطفہ باپ کی طرف سے ہی ہوتا ہے اور اولاد حقیقی اور نسب باپ کی جانب ہی منسوب ہوتا ہے، ماں کی جانب نہیں۔لہٰذا بنی فاطمہ کو ضعیف و مجروح روایات کی بناء پر نبی صلی اللہ علیہ وسلم کے نسب کا وارث قرار دینا سخت غیر درست بات ہے ، تاہم قبیلہ قریش اور نبیؐ کے چچا کی اولاد میں سے ہونے کی وجہ سے آل علیؓ کو نبیؐ کی ذریت میں شامل کیا جاسکتا ہے لیکن حدیث نسب فاطمہؓ کے تحت یہ ادراج سخت غیر مناسب اور حقائق کے خلاف ہے۔ حدیث نسب فاطمہؓ کی بحث کے بعد "عصمت ائمہ کا عقیدہ "کی سرخی قائم کرکے قاضی محمد طاہر علی الہاشمی صاحب اہل تشیع کے عصمت ائمہ کے عقیدے پر بحث کرتے ہوئے مختلف ادلہ کے تحت اس کا ابطال کرتے ہیں اور ثابت کرتے ہیں کہ آیت تطہیر اور حدیث کساء سے عصمت ائمہ کا عقیدہ ثابت نہیں کیا جاسکتا کیونکہ خود اہل تشیع کے نزدیک ان کے تما م ائمہ پیدائشی پاک ہوتے ہیں۔ جب یہ پہلے ہی پاک ہوتے ہیں تو آیت تطہیر کے ذیل میں ان کو پاک کرنے کا کیا مطلب؟ آیت تطہیر میں ’’یرید‘‘ اور ’’یذھب ‘‘دونوں فعل مضارع کے صیغے ہیں۔ اگر بفرض محال اس آیت سے معصوم ہونا ثابت ہو تو وہ آیت کے نازل ہونے کے بعد ہوگا تو اس طرح اہل تشیع کا اپنے ائمہ کے بارے میں پیدائشی عصمت کا عقیدہ باطل ہوجائے گا۔ آگے جاکر قاضی صاحب امت میں رائج "پنج تن پاک" کی اصطلاح سے متعلق بحث کرتے ہیں اور بتاتے ہیں کہ یہ عقیدہ اس امت میں اقوام قدیمہ کی دیومالائی کہانیوں کے زیر اثر در آیا ہے جس کا اول وجود نوح علیہ السلام کی قوم میں ملتا ہے جہاں ود، سواع، یغوث، یعوق اور نسر پنج تن تھے جن میں سواع ایک عورت اور بقیہ چار مرد تھے بعینہ جیسے اہل تشیع اور جاہل سنیوں کے پنج تن میں سیدہ فاطمہؓ ایک خاتون اور بقیہ چار مرد حضرات ہیں۔ پنج تن کا یہ فاسد نظریہ ہر گمراہ کن قوم میں موجود رہا ہے جن میں قدیم ایرانی و مصری، سمیری، بابلی، ہندو اور رومن اقوام شامل ہیں۔ پنج تن کی بحث ختم کرکے قاضی محمد طاہر علی الہاشمی صاحب آیت تطہیر کی بحث شروع کرتے ہیں اور ثابت کرتے ہیں کہ جمہور قدیم و جدید تمام مفسرین نے آیت تطہیر کا اولین مصداق ازواج النبی صلی اللہ علیہ وسلم کو ہی قرار دیا ہے اور ساتھ ہی "آیت تطہیر میں مذکر کی ضمیریں کیوں استعمال کی گئیں" کی سرخی قائم کرکے اس لغو اعتراض کا نہایت تشفی بخش اور مدلل جواب دیتے ہیں۔ اس بابت قاضی صاحب مختلف قرآنی آیات اور متعدد احادیث سے ثابت کرتے ہیں کہ جب سیاق و سباق واضح ہو تو کئی دفعہ مؤنث کے لئے مذکر کا صیغہ ہی استعمال ہوتا ہے۔کتاب کا اختتام قاضی صاحب اہل بیت رسول صلی اللہ علیہ وسلم یعنی ازدواج مطہراتؓ کے مناقب بیان کرنے پر ختم کرتے ہیں۔ المختصر پروفیسر قاضی محمد طاہر علی الہاشمی صاحب کی یہ کتاب نہ صرف نہایت دلچسپ ہے بلکہ بہت ہی اہم مباحث پر مبنی ہے۔ اس احقر کی نظروں میں خانوادہ نبوت ؐ سے متعلق اس سے زیادہ جامع اور مفصل کتاب اردو زبان میں اور کوئی موجود نہیں۔ قاضی محمدطاہر علی الہاشمی صاحب نے اہل بیت نبوی صلی اللہ علیہ وسلم کی اس طور کی خدمت کرکے یقیناً جنت میں اپنے لئے ایک بہترین مقام بنالیا ہے ان شاء اللہ۔ یہ احقر تہہ دل سے قاضی صاحب کا ممنون ہے کہ انہوں نے اس موضوع پر نہ صرف قلم اٹھایا بلکہ اسکا حق بھی ادا کردیا۔  ذیل میں ہم قارئین کی دلچسپی کے لئے کتاب کا ڈانلوڈ لنک دے رہے ہیں: http://jmp.sh/fAjjcKP تحریر: محمد فہد حارث

##############################
https://web.facebook.com/mohammad.f.haris/posts/10156511513079903
"یوم سیدنا ابو بکر صدیق رضی اللہ عنہ کی مناسبت سے چند غلط فہمیوں کا ازالہ" سیدنا علی ؓ اور بیعت خلافت صدیقی ۔۔۔۔۔۔۔۔۔۔۔۔۔۔۔۔۔۔۔۔ صحاح کی کچھ روایات کے تحت  اہلسنت کے ہاں یہ بات معروف ہوگئی ہے کہ  نبیﷺ کے انتقال کے بعد جب سیدنا ابو بکر صدیق ؓ کی بیعت ہوئی تو سیدنا علی ؓ چھ ماہ تک بیعت کرنے سے رکے رہے  کہ وہ  اس امر  میں خود کا حق سمجھتے تھے اور جب سیدہ فاطمہؓ کا انتقال ہوگیا اور سیدنا علی ؓ نے یہ محسوس کیا کہ لوگ اب ان کو پہلے جیسی اہمیت نہیں دیتے تو آپؓ نے سیدنا ابوبکر  صدیق ؓ کی خدمت میں حاضر ہوکر قدرے نا راضگی کے ساتھ بیعت کرلی۔  اس روایات سے جو تاثر ابھرتا ہے وہ ہماری نظروں میں سیدنا علی ؓ کے مجموعی طرز عمل سےلگا نہیں کھاتا  ۔ سیدنا علی ؓ اور خلفائے ثلاثہ کے تعلقات ساری زندگی نہ صرف خوشگوار رہے  اور وہ ان کے  مشیر رہے، بلکہ  وفات النبی ﷺ سے پہلے بھی انکو اندازہ تھا کہ آپﷺ کے بعد خلافت کے سب سے زیادہ اہل سیدنا ابو بکر صدیق ؓ ہی ہیں۔ جیسا کہ تاریخ و سیر کی کتب میں سیدنا علی ؓ کا قول بسند صحیحہ مذکور ہے کہ  رسول اللہ ﷺ کی وفات کے بعد ہم نے اپنے معاملہ  پر غور کیا تو سمجھا کہ صلوٰۃ اسلام کا ستون  اور دین کی اصل بنیاد ہے تو رسول اللہ ﷺ نے جس شخص کو ہمارے دین کی امامت کا حکم فرمایا، اسی کو ہم نے اپنی  دنیوی قیادت کے لئے منتخب  کرلیا اور ابو بکر ؓ کو اپنا امیر بنالیا۔ جب انہوں نے جہاد کا اعلان کیا، ہم نے ان کے حکم پر جہاد کیا، جو انہوں نے عطا کیا اس کو بخوشی قبول کرلیا اور ان کے حکم سے حدود اللہ قائم کیں، کبھی کوئی اختلاف نہیں ہوا۔(الاستیعاب جلد ۲ صفحہ ۲۴۲) اسی طرح علامہ ابن کثیر اپنی تاریخ البدایہ النہایہ میں متعدد مقامات پر سیدنا ابو سعید الخدری ؓ کی ایک  طویل روایت لائے ہیں جس میں مفصلاً یہ بات بیان ہوئی کہ سیدنا علی ؓ و زبیر بن العوامؓ اور کل بنو ہاشم نے ابو بکر صدیقؓ کی   بیعت تعجیلاً یعنی فوراً کرلی تھی۔ اسی روایت کو  امام احمد بن حنبل اپنی کتاب السنۃ میں صفحہ ۹۶، امام حاکم نے اپنی مستدرک میں، امام بیہقی اپنی السنن الکبریٰ کے باب قتال اہل البغی اور  الاعتقاد علی مذہب میں لائے ہیں۔ اس روایت کی توثیق  میں امام بیہقی نے امام محمد بن اسحٰق بن خزیمہ اور امام مسلم  کا قول نقل کیا ہے۔ علامہ ابن کثیر نے اسی طور کی ایک روایت سیدنا عبدالرحمٰن بن عوف کی سند سے بھی نقل کی ہے جس کو موسیٰ بن عقبہ اپنی مغازی میں لیکر آئے ہیں۔ واقعات تاریخ شاہد ہیں کہ سیدنا  ابو بکر صدیق ؓ کی خلافت کے دوسرے دن سے ہی سیدنا  علی ؓ ان تمام خدمات کو انجام دیتے رہے جو کہ سیدنا ابو بکر صدیق ؓ نے ان کے ذمہ لگائیں۔ نبی ﷺ کی وفات کے اٹھارہ دن کے بعد ہی  جب جیش اسامہ ؓ کی روانگی کے بعد مدینہ کی حفاظت کے لئے سیدنا صدیق اکبرؓ نے مختلف راستوں پر حفاظتی دستے متعین کئے تو ان میں سے ایک دستہ کی سرکردگی سیدنا علی ؓ کے ذمہ لگائی۔ (تاریخ طبری جلد ۳ صفحہ ۲۲۳) اسی طرح ابن کثیر نے اپنی تاریخ البدایہ والنہایہ جلد ۱ صفحہ ۳۱۵ میں صراحت کی ہے کہ جب نواح مدینہ میں باغی قبیلوں کی سرکوبی کے لئے سیدنا ابو بکر ؓ بنفس نفیس خود تشریف لے جانے لگے تو سیدنا علی ؓ نے آکر ان کی سواری کی باگ  پکڑلی  اور انتہائی اخلاص کے ساتھ غزوہ احد کا حوالہ دیکر انکو خود جانے سے منع فرمایا۔  اب کہاں تو یہ روایتیں یہ ثابت کررہی ہیں کہ سیدنا ابو بکر صدیق ؓ سے ناراض ہوکر گھر پر بیٹھ رہنا اور فاطمہ ؓ کی وفات کے بعد ہی باہر نکلنا تو دور کی بات، بلکہ سیدنا علی ؓ ہر دم ہر آن  اور ہر موقع پر سیدنا ابو بکر ؓ کے ساتھ اور شانہ بشانہ تھے اور مسلسل ان کی طرف سے دی گئی خدمات نہ صرف انجام دے رہے تھے بلکہ  اپنے  مفید مشوروں سے بھی خلافت کو استحکام پہنچارہے تھے۔ اب آجائیں ان روایتوں کی طرف جو کہ یہ بات بیان کرتی ہیں کہ سیدنا علی ؓ نے سیدنا ابو بکر صدیق ؓ کی بیعت ۶ ماہ بعد کی ۔ اس بابت جب تمام روایات کا تتبع کیا جاتا ہے، خاص کر و ہ روایات جو کہ امام بیہقی اپنی سنن میں ، طبری اپنی تاریخ میں اور ابو عوانہ اپنی مسند میں لائے ہیں تو ہمیں اس طور کے الفاظ وہاں نظر  آتے ہیں ’’قال معمر قلت للزہری‘‘ اور ’’فقال رجل للزہری‘‘۔  ان روایات میں مذکورہ الفاظ اس بات کا کھلا ثبوت ہے کہ یہ الفاظ عائشہؓ کے نہیں  ہیں کیونکہ اگر یہ عائشہؓ کے الفاظ ہوتے تو قال کی جگہ قالت ہوتا۔ یہ الفاظ تو زہری کا کلام ہیں جو کہ مدرج ہیں۔ اسی بات کی طرف امام نووی نے شرح صحیح مسلم میں   اشارہ کرتے ہوئے قاضی عیاض کا قول نقل کیا ہے کہ اس روایت میں جو اکثر امور ہیں وہ زہری کا کلا م ہیں۔ سو زہری کا کلام  سیدنا علی ؓ کے اس طرز عمل کے اثبات کے لئے قطعی حجت نہیں بن سکتا خاص کر کہ جب زہری نہ ہی تو کسی عینی شاہد کی سند نقل کریں اور نہ امر واقعہ پر انکا موجود ہونا ثابت ہو۔ سو اس بحث سے یہ بات تو اظہر من الشمس ہو جاتی ہے کہ فاطمہؓ کا ابو بکرؓ سے ناراض ہونا اور سیدنا علی ؓ کا چھ ماہ تک  ابو بکر ؓ کی بیعت سے ہاتھ روکے رکھنا کسی طور پر محدثانہ اصولوں سے ثابت نہیں۔ یہی وجہ ہوئی کہ سیدنا علی  ؓ کی تاخیر بیعت سے متعلق امام زہری کے اس قول کو بہت سے جید علماء نے مرجوح و متروک   قرار دیا ہے۔ سب سے پہلے اس بابت توجہ امام بیہقی نے کی اور اپنی سنن میں جہاں امام بیہقی نے  ابو سعید الخدریؓ کی سیدنا علی ؓ کی تعجیلاً بیعت کی روایت لاکر ثابت کیا کہ سیدنا علی ؓ نے سیدنا ابو بکرؓ کی فوراً بیعت کرلی تھی وہی  اپنی سنن کی جلد سا دس میں   زہری کے اس قول کو  منقطع بتایا ہے اور ابو سعید الخدریؓ کی تعجیلاً بیعت والی  روایت کو اصح قرار دیا ہے۔ (السنن الکبریٰ ،کتاب قسم الفیء و الغنیمہ)  امام بیہقی کی اس بات کو حافظ ابن حجر عسقلانی اپنی کتاب فتح الباری میں بھی لائے ہیں اور بیان کیا ہے کہ زہری کا یہ قول مسند و متصل نہیں ہے اور ابو سعید الخدریؓ کی روایت موصول و متصل  ہے  پس وہ امام زہری کے قول سے زیادہ صحیح ہے۔ (فتح الباری جلد ۷،  مبحث متعلق غزوہ خیبر)۔ علامہ قسطلانی نے بھی اپنی شرح صحیح بخاری ارشاد الساری کی جلد ۸  میں غزوہ خیبر کے سلسلے میں ابن حجر عسقلانی کی بات کو من و عن نقل کرکے اسکی تائید کی ہے۔ یہی وجہ ہوئی کہ  علامہ ابن  کثیر نے جہاں سقیفہ بنی ساعدہ کے واقعات نقل کئے ہیں وہاں سیدنا علیؓ کے بیعت کرنے سے متعلق مبحث قائم کرتے ہوئے سیدنا علی ؓ کا سیدنا ابو بکرؓ کی مشاورت کرنا، سیدنا ابو بکر ؓ کے پیچھے صلوات ادا کرنا، مرتدین و مانعین زکوٰۃ کے خلاف حصہ لینا جیسے واقعات سے استدلال کرکے یہ نتیجہ اخذ کیا ہے کہ سیدنا علی ؓ نے سیدنا ابو بکر صدیقؓ کی بیعت وفات  نبویﷺ کے پہلے یا دوسرے روز ہی کرلی تھی۔ (البدایہ والنہایہ جلد ۵، یوم سقیفہ صفحہ ۲۴۹) اپنی اس بحث کا اختتام ہم  طبری کی اس روایت سے کرتے ہیں جس کو علامہ محمود احمد عباسی مرحوم اور مولانا محمد  نافع دونوں بالترتیب اپنی کتب ’’خلاف معاویہ و یزید‘‘ اور ’’رحماء بینھم جلد اول‘‘ میں لائے ہیں اور اس کی صحت کی  گواہی دی ہے۔ عمرو بن حریث کہتے ہیں کہ میں نے  سیدنا سعید بن زید ؓ سے دریافت کیا کہ  کیا آپ رسول اللہ ﷺ کی وفات کے وقت موجود تھے۔ انہوں نے کہا کہ ہاں۔ پھر انہوں نے سوال کیا کہ ابو بکرؓ سے بیعت کب کی گئی ، اس کے جواب میں فرمایا کہ جس دن نبی ﷺ کی وفات ہوئی اسی دن، صحابہؓ اس کو اچھا نہیں جانتے تھے کہ ایک دن بھی اس طرح سے گزاریں کہ جماعت سے منسلک نہ ہوں۔ اس پر عمرو بن حریث نے پھر پوچھا کہ کیا ابو بکرؓ کی کسی نے مخالفت کی تھی؟ سعید بن زید ؓ نے جواب دیا  کہ نہیں البتہ مرتد نے یا انصار میں سے اس شخص نے مخالفت کی  تھی جو قریب تھا کہ مرتد ہوجاتا اگر اللہ اسکو اس سے نہ بچا لیتا۔ عمرو بن حریث نے پھر پوچھا کہ مہاجرین میں سے کسی نے پہلو تہی کی تھی۔ سعید بن زیدؓ نے فرمایا، نہیں بلکہ مہاجرین تو بغیر بلائے ہی بیعت کرنے ٹوٹ پڑے تھے‘‘۔ (تاریخ طبری جلد ۳، صفحہ ۳۰۱ تحت یوم السقیفہ) سیدنا سعید بن زید ؓ کے اس  بیان سے ابو سعید الخدریؓ کی امام بیہقی کی روایت کردہ  بیان کی تصدیق ہوجاتی ہے جو کہ انہوں نے سیدنا علی کے تعجیل بیعت سے متعلق اپنی سنن میں نقل کیا ہے۔ سو اوپر کے مبحث سے یہ بات زیادہ راجح اور  سیدنا علی ؓ کے طرز عمل سے لگا  کھاتی ہوئی  محسوس ہوتی ہے کہ آپؓ نے سیدنا ابو بکرصدیق ؓ کی بیعت وفات نبویﷺ کے فوراً بعد تمام مہاجرین و انصار کے ساتھ کرلی تھی، خاص کر کہ جب سیدنا علی ؓ جیسے زاہد و عابد شخص کا حضرات شیخین اور جملہ اصحاب رسول اللہ ﷺ کے لئے محبت  اور احترام مشہور و معروف ہو۔ آخر میں سر دست یہ بھی عرض کردیں کہ اس بابت اردودان طبقہ میں سب سے اول کلام  علامہ محمود احمد عباسی مرحوم نے اپنی کتاب ’’خلافت معاویہ و یزید‘‘(طبع اول ۵۹ء) میں کیا جہاں اپنی کتاب کے آخر میں انہوں نے ’’خلفائے ثلاثہ اور سیدنا علی ؓ ‘‘ کی سرخی قائم کرکے تاریخی دلائل و شواہد  سے یہ بات ثابت کی کہ سیدنا علیؓ کی ذات اس طرح کے  ’’تخلف عن البیعۃ‘‘ جیسے تمام اتہامات سے پاک ہے اور آپؓ نے  تمام خلفائے ثلاثہ کی بیعت بخوشی و بعجلت کی اور ان اصحاب ثلاثہ  کو  ساری زندگی مفید مشوروں سے نوازتے رہے۔ اس تحقیق میں علامہ محمود احمد عباسی کا محدثانہ  تتبع مولانا محمد نافع نے اپنی کتاب ’’رحمآء بینھم جلد اول‘‘ میں  کیا  اور  حدیث کتب و سیرت سے دلائل کے انبار لگاکر عباسی صاحب کی پیش کردہ تحقیق کی توثیق کردی۔  البتہ محمود احمد عباسی مرحوم نے  امام زہری کے ادراج سے متعلق کچھ عرض نہیں کیا تھا بلکہ دیگر تاریخی شواہد کے صحاح کی تخلف عن البیعۃ والی روایت کے  مقابل زیادہ قوی ہونے  اور سیدنا علی ؓ کے مجموعی طرز عمل سے لگا کھانے کی  صورت میں  راجح و اقراب الصواب قرار دیا تھا جبکہ مولانا محمد نافع مرحوم نے  مولانا  احمد شاہ بخاری کے توجہ دلانے پر امام زہری کے ادراج سے متعلق تحقیق کی اور امام زہری کے کلام کا منقطع ہونا ثابت کیا۔ مولانا محمد نافع سے پہلے امام زہری کے ادراج سے متعلق  اسی نوعیت کی تحقیق مشہور بریلوی عالم  خواجہ قمر الدین سیالوی  اپنی کتاب ’’مذہب شیعہ‘‘ میں پیش کرچکے تھے۔ تحریر: محمد فھد حارث

##############################
https://web.facebook.com/mohammad.f.haris/posts/10156506219934903
دینی حمیت اور مسلکی تعصب میں فرق کرنا سیکھئے۔ سارا علم نہ آپکے مسلک میں مقید ہے اور نہ ہی آپ کے علماء کی ہر تحقیق صائب ہے۔ علماء کی رہنمائی میں عقائد قرآن و سنت سے اخذ کیجیے اور سنن و احکام میں قواعد اصولیہ کو رعایت دیجئے۔ ہر عالم کو اس کے مجموعی کام سے جانچیے۔ سہو سے مبرا کوئی ذات نہیں سو آپ کے علماء بھی سہو کے مرتکب ہوسکتے ہیں۔ تشدد پسندی کو فروغ دینگے تو یہ اس آگ کی مانند بن جائے گی جو دوسروں کے گھروں کو جھلساتی ہوئی آپ کے گھر تک پہنچ جائے گی۔ سو ایسی آگ کو ابتدا میں ہی جائز اعتدال کے پانی سے ٹھنڈا کردیجئے۔ مت سوچئے کہ مخالف مسلک کے عالم کی ہر تحقیق آپ کے مسلک کے عالم کے مقابلے میں غلط ہے۔ وحی کا سلسلہ بند ہوچکا ہے سو اب قطعیت کے ساتھ صائب الرائے ہونے کا دعوی کوئی نہیں کرسکتا۔ جس عالم کی مجموعی کاوشوں سے امت کو نفع پہنچا ہو، اس کے اخطاء کو سہو جانئے اور ان کے تحت فتوی بازی سے گریز کیجئے۔ آج تشدد پسندی کا یہ حال ہوچلا ہے کہ مذموم روایت پرستی میں مبتلا طبقہ کے ایک نووارد صاحب علی الاعلان علامہ ابن خلدون جیسے عبقری پر عقل پرستی کی پھبتی کستے ہیں جبکہ جو حضرت یہ پھبتی کسنے کے مرتکب ہورہے ہیں، ان کے تعلیمی مہینوں کی اتنی تعداد نہیں ہوگی جتنی علامہ ابن خلدون کی تصانیف ہیں۔  خیر یہ گزارش علامہ ابن حزم ظاہری سے لیکر علامہ ابن تیمیہ تک اور  محمد بن عبدالوہاب نجدی سے لیکر سید  مودودی تک کے معترضین کی جناب میں ہے۔ جناب!  ایسی شخصیات نے اپنی عملی زندگی اسلام کی ترقی کی مساعی میں صرف کردیں اور اس راہ میں تمام صعوبتیں برداشت کیں جبکہ ہم آپ اسمارٹ موبائل پر بیٹھ کر ان حضرات کو اسلام دشمن ثابت کرنے میں اپنا وقت صرف کرتے پائے جاتے ہیں۔ ہماری ساری زندگیاں ان حضرات کے ایک دن کی مساعی کی برابری بھی نہیں کرسکتیں۔ سو علماء کے سہو کو سہو رہنے دیں ناکہ اپنی کم عقلی کے تحت ان پر سوئے فہمی کے فتاوی جھڑنا شروع کردیں۔ ورنہ یاد رکھئے چاند پر تھوکنے سے چاند تو میلا نہیں ہوتا تاہم اپنا تھوکا اپنے منہ پر ہی گند بن کر آتا ہے۔ تحریر: محمد فھد حارث

##############################
https://web.facebook.com/mohammad.f.haris/posts/10156504468449903
وہ دنیا جو ہمارے اسلاف کے قدموں میں جھکی پڑتی تھی وہی آج ہمارے سروں پر چڑھی آتی ہے۔ اس کے بہت سے اسباب ہوسکتے ہیں اور درحقیقت ہیں بھی۔ تاہم سب سے بنیادی سبب جو سمجھ میں آتا ہے وہ "ڈر" ہے۔  ہمارے اسلاف کو "اللہ کا ڈر" تھا اور ہمیں "موت کا ڈر" ہے۔ جب اللہ کو کسی قوم کو عروج عطا کرنا ہوتا ہے تو وہ اس کے دل سے موت کا ڈر اور دنیا کی محبت کھرچ کر نکال دیتا ہے، اور جب کسی قوم کے برے اعمال کے سبب اللہ کو اس پر عذاب مسلط کرنا ہوتا ہے تو وہ ان کو وہن میں مبتلا کردیتا ہے یعنی دنیا کی رغبت اور موت سے نفرت۔ آج مسلمان اسی نفسیاتی عارضہ میں مبتلا ہیں جس میں کسی زمانے میں بنی اسرائیل مبتلا تھے: نفسا نفسی اور بے یقینی کی کیفیت۔ جیسے بنی اسرائیل کے بارہ قبیلے ایک دوسرے پر شاکی رہتے تھے ویسے ہی آج مسلمان ممالک ایک دوسرے سے بیزار نظر آتے ہیں۔ سو جیسے اللہ نے انکو دنیا میں رسوا کر رکھا تھا ویسے ہی آج مسلمان بھی دنیا میں ذلیل و خوار ہیں۔ یاد رکھئے قوموں کے عروج و زوال کی داستانیں ہمیشہ ایک سی ہی ہوتی ہیں، بس کردار بدل جاتے ہیں۔ تحریر: محمد فھد حارث

##############################
https://web.facebook.com/mohammad.f.haris/posts/10156502248559903
بابائے عمرانیات ابو زید عبدالرحمن ابن خلدون ۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ ابن خلدون 732 ہجری میں تیونس میں پیدا ہونے والا وہ عظیم مفکر اور ماہر عمرانیات ہے جس کے ذکر کے بغیر عمرانیات اور معاشرت کی بحث ہمیشہ نامکمل رہتی ہے۔ ابن خلدون وہ پہلا آدمی ہے جس نے فلسفہ تاریخ اور معاشروں کے مطالعہ کے بنیادی اصول متعین کئے اور معاشرتی مطالعہ کو ایک مستقل علم قرار دیا۔ آج معاشروں سے متعلق جتنے مباحث مغربی مفکرین کے ہاں ملتے ہیں، ان کی جڑیں ابن خلدون کے افکار سے ماخوذ ہیں۔ 1798 عیسوی میں پیدا ہونے والا فراسیسی فلسفی اگسٹ کومٹے ہو یا انقلابی عمرانی ماہر کارل مارکس جو کہ 1818 میں پیدا ہوا، 1820 عیسوی میں پیدا ہونے والا انگریز مفکر ہربرٹ اسپنسر ہو یا 1856 عیسوی میں پیدا ہونے والا جرمن مفکر جارج سمل ہو، 1863 عیسوی میں پیدا ہونے والا امریکی جارج ہربرٹ میڈ ہو یا پھر مشہور سوشیولوجسٹ ایمل درخائم (1858 عیسوی)،  ان سب کے عمرانی افکار پر 1332 عیسوی میں پیدا ہونے والے ابن خلدون کے افکار و نظریات کی گہری چھاپ نظر آتی ہے۔   مغربی تہذیب کی ساری علمی اٹھان مسلم علمی روایت کی مرہون منت ہے جنکا بنیادی ماخذ مسلم اندلس کے تعلیمی ادارے تھے، لیکن صد افسوس کہ مغرب نے اس علمی روایت سے استفادہ کرکے اسے بالکل نظرانداز کردیا۔ تاہم ابن خلدون کو نظرانداز کرنا آسان نہیں تھا۔ بالآخر مغرب میں ابن خلدون کے نظریات کو فروغ ملا اور اس پر مطالعات کئے گیے۔ مشہور جرمن ماہر عمرانیات گم پلویٹس کے نزدیک ابن خلدون کلاسیکل سوشولوجیسٹ یعنی متقدم ماہرین عمرانیات کا پیش رو ہے۔ پروفیسر سوروکن کے خیال میں ابن خلدون اپنے نظریات و تحقیقات کے لحاظ سے اپنے عہد سے کہیں آگے تھا۔ جن افکار کو وہ 1350 عیسوی کے دوران زیر بحث لایا، مغربی مفکرین وہاں 500 سال کے بعد پہنچ سکے۔ اسی وجہ سے پروفیسر سوروکن کو اعتراف کرنا پڑا کہ فلسفہ تاریخ اور معاشرتی ارتقاء پر اس کے نظریات اولین حیثیت رکھتے ہیں۔ سترھویں صدی عیسوی میں ابن خلدون کے بارے میں مغرب میں تحریریں آنا شروع ہوئیں اور آہستہ آہستہ محققین نے ابن خلدون کو سمجھنا شروع کیا۔  ابن خلدون وہ شخص ہے جس نے علم العمران کی اصطلاح استعمال کی جو بعد میں سوشو لوجی Sociology کے طور پر مشہور ہوئی۔ یہ ابن خلدون ہی تھا، جس نے عصبیت کی اصطلاح استعمال کی جو جدید عمرانیات میں Solidarity کے طور پر اختیار کی گئی۔ درخائم اور دوسرے ماہرین عمرانیات نے اس پر اپنے نظریات کا تانا بانا بنا ہے۔ ابن خلدون پہلا مفکر ہے جس نے ابتدائی، متحرک، دیہی اور شہری معاشروں کے تعلقات کی تحریک کو دریافت کیا۔ افسوس کہ اگسٹ کومٹے سے لیکر جارج سمل تک اور کارل مارکس سے لیکر ٹیلکاٹ پارسن تک سب نے متحرک معاشروں کی بات کی لیکن کہیں بھی ابن خلدون کا ذکر تک نہیں کیا، گویا جان بوجھ کر ان علمی بنیادوں کاذکر ہی نہیں کرتے جس سے ان کی فکر ماخوذ ہے۔ جہاں تک مسلم علماء و مفکرین کی بات رہی تو جدید دور میں روایت پرست طبقہ نے ابن خلدون جیسے عبقری مفکر کو صرف ایک مورخ بنا کر پیش کیا، تاہم ہر وہ عالم جس نے اسلامی بنیادوں پر اٹھنے والے معاشروں کی بابت بات کی، اس نے ابن خلدون کی اصل حیثیت کو واضح کیا جیسے جناب احمد شاکر، ڈاکٹر محمود احمد غازی، ڈاکٹر خالد علوی، فواد الباقی وغیرہم۔ تحریر: محمد فھد حارث

##############################
https://web.facebook.com/mohammad.f.haris/posts/10157421031904903
محترم حافظ عبیداللہ کے قلم سے ایک جامع تبصرہ تبصرہ بر کتاب "حضرت معاويه رض کی سیاسی زندگی" طبع جديد 2018 ========================== یہ کتاب مولانا علی احمد عباسی کی تصنیف ہے جس کا پہلا ایڈیشن سنہ 1963ء اور دوسرا ایڈیشن سنہ 1987ء میں شائع ہوا، جیسا کہ کتاب کے عنوان سے ظاہر ہے کہ اس کتاب کا موضوع امير المؤمنين سيدنا معاويه بن ابى سفيان (رضي الله عنهما) کی زندگی ہے ، خاص طور پر آپ کی سیاسی زندگی.  اس کتاب کا اسلوب اس موضوع پر لکھی گئی دیگر کتب سے "ذرا ہٹ کے" ہے، مصنف رح نے قرن اول کے اہم واقعات اور تاریخی روایات پر حالات وواقعات کو سامنے رکھتے ہوئے تعمیری انداز میں تنقیدی تبصرہ کیا ہے ، یہ کتاب پچھلے کئی سالوں سے نایاب تھی، ہمارے دوست جناب محمد فہد حارث صاحب حفظه الله نے اس مفید کتاب کو اپنے ادارے "حارث پبلی کیشنز" سے نہایت عمدہ اور خوبصورت بنا کر شائع کیا ہے اور ایک نسخہ ہمیں بطور ہدیہ ارسال فرمایا.  اصل کتاب کا مقدمہ مولانا احتشام الحق تھانوی رح نے لکھا تھا، محمد فہد حارث نے اس نئے ایڈیشن میں مقدمہ سے پہلے "پیش گفتار" کے عنوان سے تقريباً 30 صفحات پر مشتمل ایک جاندار اور معلومات افزا مضمون لکھا ہے جس میں خاص طور پر زمانہ جاہلیت اور پھر زمانہ اسلام میں بنو امیہ اور بنو ہاشم کے معاشرتى تعلقات پر تفصیل سے روشنی ڈالی ہے، بد قسمتی سے علم الانساب اور تاريخ کا یہ گوشہ عام لوگوں کی نظر سے مخفی رہا ہے یا کسی سازش کے تحت مخفی رکھا گیا ہے تاکہ اذہان میں یہ بات بٹھا دی جائے کہ بنو امیہ اور بنو ہاشم تو ایک دوسرے کے دشمن تھے، محمد فہد حارث صاحب نے کتب انساب و تاریخ کے حوالوں سے بنو ہاشم اور بنو امیہ کے درمیان بہت سی رشتہ داریاں گنوائی ہیں، مثلاً بنت رسول الله صلى الله عليه وسلم سيده زينب رض کا نکاح اپنے اموی خالہ زاد بھائی حضرت ابو العاص بن ربيع رض سے قبل از اسلام ہوا تھا جسے آپ صلى الله عليه وسلم نے بعد از ہجرت بھی قائم رکھا، بعثت کے بعد آپ صلى الله عليه وسلم نے اپنی دو صاحب زادیوں حضرت رقيه رض اور حضرت ام كلثوم رض کا نکاح یکے بعد دیگرے سیدنا عثمان بن عفان اموى رضي الله عنه سے کیا اور یہاں تک فرمایا کہ اگر میری دس بیٹیاں بھی ہوتیں تو ان کو ایک کے بعد عثمان کی زوجیت میں دے دیتا، سیدنا على بن ابي طالب هاشمى رض کی صاحبزادی رملہ بنت على ، مروان بن الحكم کے فرزند معاويه بن مروان کے ساتھ بیاہی گئیں جو اموی خلیفہ عبد الملك بن مروان کے حقیقی بھائی تھے، اسی طرح سيدنا على رض کی دوسری بیٹی انہی خلیفہ عبد الملك بن مروان کے ساتھ بیاہی گئی تھیں (بحواله: جمهرة انساب العرب لابن حزم والبداية والنهاية لابن كثير)، سيدنا حسين بن على رضي الله عنهما کی صاحبزادى سکینہ نے اپنے شوہر مصعب بن زبير رض کی شہادت کے بعد مروان بن الحكم کے پوتے الاصبغ بن عبدالعزيز بن مروان اموی سے نکاح کیا جو خلیفہ عمر بن عبدالعزيز کے بھائی تھے، سيدنا عبدالله بن جعفر طيار کی ایک صاحبزادى ام محمد کا نکاح خلیفہ يزيد بن معاويه بن ابي سفيان سے ہوا، اسی طرح سيدنا حسين بن علي رضي الله عنهما کا ایک نکاح سيدنا معاويه رضي الله عنه کی بہن میمونہ بنت ابی سفیان کی بیٹی ليلى بنت ابومرة بن عروه بن مسعود ثقفى سے ہوا تھا جن سے جناب على اكبر متولد ہوئے تھے. الغرض! جناب محمد فہد حارث نے اس "پیش گفتار" میں مختصر مگر مدلل انداز میں ثابت کیا ہے کہ بنو امیہ اور بنو ہاشم باہم دشمن نہ تھے، یہ مضمون پڑھنے سے تعلق رکھتا ہے فجزاه الله احسن الجزاء . مولانا على احمد عباسى مرحوم نے اپنی کتاب میں سب سے پہلے بعض کتب حدیث، چند اہم کتب تاریخ اور تاریخی مواد پر مشتمل کتابوں کا تعارف کروایا ہے اور ان پر سیر حاصل تبصرہ کیا ہے یہ حصہ بھی قابل مطالعه ہے، اس کے بعد سيدنا معاويه رضى الله عنه اور آپ کے والد حضرت ابو سفيان رضى الله عنه کا تعارف کروایا ہے اور بہت سی غلط فہمیوں کا ازالہ کیا ہے ، پھر عہد رسالت مآب صلى الله عليه وسلم، عہد صدیقی ، عہد فاروقی اور عہد عثمانی میں سيدنا معاويه رضى الله عنه کے ذمہ لگائی گئی خدمات کا مفصل ذکر کیا ہے ، خاص طور پر ملک شام کی گورنری کے دوران آپ نے جو شاندار خدمات سر انجام دیں ان پر تفصیل سے روشنی ڈالی ہے، انداز بیان ایسا ہے کہ مشکل سے مشکل تاریخی عقدے بڑے آرام سے کھلتے چلے جاتے ہیں.  اس کے بعد "زمانہ فتن" کے عنوان سے تیسرے خلیفہ راشد سيدنا عثمان بن عفان رضى الله عنه کے سانحہ شہادت کے بعد پیش آنے والے حالات شروع ہوتے ہیں، کتاب کے اس حصے میں جنگ جمل، جنگ صفین، واقعہ تحکیم اور اس کے بعد کے حالات کا جائزہ لیا گیا ہے اور کتاب کا یہ حصہ تاریخ کے طالب علموں کے لئے بڑے کام کی چیز ہے، اس زمانہ فتنہ کے ہر واقعہ کا تعمیری تنقیدی جائزہ لیا گیا ہے اور تاریخی روایات کو واقعات کی روشنی میں سمجھنے کی کوشش کی گئی ہے، اس کے بعد سيدنا معاويه رضى الله عنه کے دور خلافت کا ذکر شروع ہوتا ہے، اسی حصے میں "خلافت نبوت" کے عنوان کے تحت ایک طویل بحث کی گئے جو میرے نزدیک اس کتاب کا سب سے اہم حصہ ہے.  اس کے بعد "ولایت عہد" کے عنوان کے تحت سيدنا معاويه رض کی طرف سے اپنے بیٹے يزيد کو ولی عہد بنائے جانے کے بارے میں پھیلائے گئے منفی تاریخی افسانوں کا جائزہ لیا گیا ہے اور اس سلسلے میں سيدنا معاويه رضى الله عنه پر کیے گئے اعتراضات کا قلع قمع کیا گیا ہے، نیز سيدنا معاويه رض کی وفات کے بعد پیش آنے والے چند اہم واقعات (حادثه كربلا اور واقعه حره وغيره) کے اسباب و حقائق پر سیر حاصل بحث کی گئی ہے .. اور کتاب کے آخری حصے میں "بعض شبہات کا ازالہ" کے عنوان سے بہت سے تاریخی افسانوں کا جواب دیا گیا ہے.  الغرض! جہاں تک میرے مطالعه کا تعلق ہے سيدنا معاويه رضى الله عنه کی سیاسی زندگی پر اردو زبان میں اس سے بہتر کوئی کتاب میری نظر سے نہیں گذری، کتاب کا اسلوب عمدہ اور واقعات پر تبصرہ معتدل ہے.  اہم نوٹ: کتاب کے مصنف چونکہ حفنی مسلک سے تعلق رکھتے تھے، اور اس نئے ایڈیشن کے ناشر اپنی نسبت مسلک اہل حدیث کے ساتھ بتاتے ہیں اس لیے چند مقامات پر حاشیے میں اختلافی نوٹ بھی ملتے ہیں، ان میں نئے ایڈیشن کے صفحه 69 کے حاشیہ نمبر 2 میں لکھے نوٹ پر مجھے شدید حیرت ہوئی، کیونکہ اس نوٹ کی نہ کوئی ضرورت تھی اور نہ ہی موضوع كتاب سے اس کا کوئی تعلق، مجھے اس نوٹ میں حاشیہ نگار کے مسلکی تعصب کی جھلک نظر آئی، انہوں نے خوامخواہ یہاں فقہ حنفی کو تنقید کا نشانہ بنایا ہے ، جس کی یہاں چنداں ضرورت نہ تھی کہ اس کتاب کا موضوع فقه حنفى كى تدوين یا اس کے مسائل نہ تھا. بہرحال ، محترم محمد فہد حارث صاحب کو الله جزائے خیر عطا فرمائے کہ انہوں نے اتنی مفید نایاب کتاب کو پھر سے شائع كيا .  کتب کے پرانے اور نئے دونوں ایڈیشن کے سر ورق کی تصاویر ساتھ لف ہیں . (حافظ عبيد الله)

##############################
https://web.facebook.com/mohammad.f.haris/posts/10157420034369903
جب کسی تحریر سے فساد کا اندیشہ ہو اور لوگ آپ کی بات کو غلط رخ دے رہے ہوں تو ایسی تحاریر کا ختم کردینا ہی مناسب رہتا ہے۔ ضروری نہیں کہ لکھ کر ہم لوگوں کو جو کچھ سمجھانا چاہ رہے ہوں، وہ وہی کچھ سمجھ بھی رہے ہوں۔ تحریر میں تقریر کی بہ نسبت باڈی لینگویج نہیں ہوتی جس کی وجہ سے احتمال رہتا ہے کہ قاری آپ کا مدعا صحیح سے نہ سمجھ پائے۔ اس نا سمجھی کے دو نقصانات ہوسکتے ہیں: پہلا یہ کہ اگر قاری آپکا پکا ٹھکا مقلد ہے یا آپ سے حسن ظن رکھتا ہے تو وہ آپ کی صحیح بات سے غلط مفہوم اخذ کرکے غلط سوچ و فکر پر نظریہ استوار کرلے گا۔ دوسرا یہ کہ اگر وہ آپ سے حسن ظن نہیں رکھتا تو پھر آپ سے بدگمان ہوکر آپ پر فتوی بازی کا مرتکب ہوگا۔  یہ دونوں صورتحال کسی بھی تحریر کے ختم کردینے کی قباحت سے زیادہ قبیح ہیں، سو مناسب یہی ہے کہ ایسی کسی بھی غلط اندیش تحریر کو جس میں راقم اپنا مقدمہ قاری کو درست طور سے سمجھا نہ پایا ہو، ختم کردینا ہی مناسب ترین عمل ہے۔ ایسی صورتحال کا ایک تیسرا نقصان یہ بھی ہوتا ہے کہ بعض دفعہ دلوں میں ٹیڑھ رکھنے والا طبقہ ان تحریروں سے اپنے دین بیزار رویوں کی تشفی کے لئے جواز نکالنے کی کوشش کرتا ہے، اس وقت ایسی تحاریر کا محو کردینا دراصل سد ذریعہ میں شامل ہوجاتا ہے۔ بس اسی تناظر میں پچھلی تحریر محو کردی گئی ہے۔ توضیح کنندہ: محمد فھد حارث

##############################
https://web.facebook.com/mohammad.f.haris/posts/10157417508584903
تبصره بر کتاب حضرت معاويہ رضی الله عنہ کی سياسی زندگی از قلم حافظ افضل خان حفظہ اللہ  ================ افتتاحيہ 🔵 محترم محمد فھد حارث بھائی کی دوستی بشمول چند اور احباب کے،  فيس بک کا ميرے اوپر بہت بڑا احسان ہے۔ فھد بھائی کو ہميشہ بہت ہی مشفق ، معتدل اور نرم مزاج پايا ہے۔ ماديت پرستی کے اس دور ميں ان جيسے مخلص دوست ، بلاشبہ ڈھونڈے سے نہيں ملتے۔ ان کی طرف سے تحفتاً بھيجی گئی درجنوں کتب ميرے ذوقِ مطالعہ کی تسکين کرتی رہتی ہيں۔ فيس بک پر دينی خدمت کے ساتھ ساتھ حال ہی ميں انہوں نے ايک پبلشنگ اداره حارث پبليکيشنز کے نام سے بنايا ہے جس کے قيام کا بڑا مقصد ان تاريخی کتابوں کی از سر نو اشاعت ہے جو کہ حالات کی ستم ظريفی کا شکار ہوکر ناپيد ہوچکی ہيں۔ ايسی ہی ايک کتاب "حضرت معاويہ رضی الله عنہ کی سياسی زندگی" کی طباعت سے حارث پبليکيشنز نے اس نيک کام کا اغاز کيا ہے۔  کتاب ہذا سيدنا معاويہ رضی الله عنہ کے حالات زندگی اور مشاجرات صحابہ سے متعلق نہايت جامع ، مختصر اور معتدل تحقيق ہے۔ ذيل ميں اس کتاب پر مختصرا تبصره کيا جائے گا۔ تعارف مصنف 🔵 مولانا سيد احمد علی شاه عباسی پچھلی صدی کے ايک بہترين عالم اور صاحبِ صورت و سيرت بزرگ تھے۔ ان کے اجداد ميں کئی نامور اصحاب علم گزرے ہيں۔ ان کا آبائی علاقہ امروہہ ہندوستان بتايا جاتا ہے ليکن يہ پاکستان آکر سوات ميں رہائش پذير ہوگئے تھے۔ جہانزيب کالج سوات کے ڈين ره چکے ہيں ۔ تاريخ پر ان کی تحقيق ايک سند کا درجہ رکھتی ہے۔ زيرتبصره کتاب بھی ايک تاريخی تحقيق ہے۔ مندرجات کتاب 🔵 يوں تو کتاب ميں بہت سارے مباحث کو جمع کيا گيا ہے ليکن چند ايک اہم مباحث ذيل ميں ديے جارہے ہيں۔ 1 ۔ حضرت امير معاويہ رضی الله عنہ  (اس کے ذيل ميں بہت سارے ضمنی مباحث ہيں) 2 ۔ تحکيم  3 ۔ دور فتن ميں سيدنا علی رضی الله عنہ کا موقف  4 ۔ الفئت الباغيہ  5 ۔ خلافت نبوت  6 ۔ امامت قريش  7 ۔ موقف سيدنا حسين رضی الله عنہ  8 ۔ بعض شبہات کا ازالہ  9 ۔ وفات سيدنا حسن رضی الله عنہ  10 ۔ اسلام کا دستورِ سياسی  مؤلف مرحوم نے ان تمام موضوعات پر سيرحاصل بحث کی اور تحقيق کا حق ادا کرديا ہے۔ اقتباسات 🔵 1 ۔ ثالثوں نے حکومت اور تصرف فی البلاد کے اعتبار سے نہ ايک کو معزول کيا نہ دوسرے کو ۔ انہوں نے صرف اصولا يہ طے کيا کہ زيرِ بحث معاملات کے تصفيہ کے ليے ان اصحاب رسول پر بھروسا کريں جن سے نبی کريم صلی الله عليہ وسلم راضی ہوگئے اور جن کی شھادت اور فيصلہ عندالله والناس مقبول ہے۔ يہ عزل اس اعتبار سے تھا نہ کہ اس صورت سے جو لوگوں نے مسخ کرکے پيش کی۔  (صفحہ نمبر 204) 2 ۔ چونکہ يہ مؤرخ بے چارے اپنے دل کی بيماری سے مجبور ہيں اور انہيں گوارا نہيں کہ قرون اولی کے مسلمانوں کے کردارکی رفعت کا کوئی نقش اخلاف کے دل ميں باقی رہے يا ان کے متعلق يہ تصور کيا جاسکے کہ وه امن سے رہنا جانتے تھے ، حريت کے نام سے آشنا تھے اور تعليمات اسلاميہ کی برکات کے حامل تھے، اس ليے ان کی بدامنی ، شقاوت اور بزدلی دکھانے کے ليے اس قسم کی روايتيں وضع کی گئی ہيں يا دوسروں سے نقل کرکے اپنی حسرتيں نکالی گئی ہيں۔ (صفحہ نمبر 229) 3 ۔ غرض يہ ہے کہ ان ملحدوں اور زنديقوں نے صحابہ کرام رضی الله عنھم کے متعلق حماقت، چال‍اکی ، عہد شکنی ، دروغ حلفی ، سفاکی ، فتنہ انگيزی اور بزدلی کی يہ جتنی داستانيں وضع کی ہيں ان ميں خود خبث نفس اور سرشتِ بد کی نمائش کی ہے، تاکہ کسی طرح نبی اکرم صلی الله عليہ وسلم کی قائم کرده بہترين امت کو بدترين جماعت ثابت کرکے دعوت محمديہ کی حقانيت کا يقين دلوں سے اٹھاسکيں۔ (صفحه نمبر 231) موضوع کی حساسيت 🔵 مشہور تاريخ جو کہ زياده تر ضعيف روايتوں پر مبنی ہے ، اس کی تحقيق پر کام کرنا اور کتاب لکھنا ايک ايسا موضوع ہے جس پر قلم اٹھاتے وقت بارہا سوچنا پڑتا ہے۔ ايسی کتاب سے آپ کے لیے روايت پرست اپنوں اور پرايوں کی مخالفت مول لينے کا قوی خدشہ ہوتا ہے۔ اسی طرح کتاب کی مقبوليت کا امکان بھی نہ ہونے کے برابر ہوتا ہے۔ جيسے يہی کتاب عرصہ ہوا ناپيد ہوچکی تھی۔ اور اس کو از سر نو شائع کرنے والوں نے بہت بڑی ہمت کی ہے۔ پہلے کی طرح اس کے ناپيد ہونے کا خدشہ پھر بھی موجود ہے ليکن دنياوی نفع و نقصان سے بالاتر ہوکر ان احباب نے محض صحابہ کرام رضی الله عنھم کی محبت ميں اور تاريخی واقعات کی تنقيح کے ليے يہ نيک کام کيا ہے۔ الله تعالی ان کی يہ خدمت قبول فرمائے اور انہيں جزائے خير سے نوازے۔ آمين اختتاميہ 🔵 کتاب حضرت معاويه رضی الله عنہ کی سياسی زندگی ، بلاشبہ ايک بہترين کاوش ہے۔ گو مؤلف مرحوم کے قلم نے بعض جگہوں پر بہت سختی کی ہے ليکن اس کا ازالہ فاضل محشی نے نہايت خوبی کے ساتھ کيا ہے۔ اور کتاب کے مبنی بر اعتدال روِش کو مسلسل برقرار رکھا ہے ۔ کتاب شروع سے آخر تک آپ کی دلچسپی قائم رکھتی ہے۔ اور آپ کو کبھی بور نہيں کرتی ۔ تاريخ سے شغف رکھنے والے احباب کے ليے يہ کتاب ايک قيمتی تحفہ ہے۔  تبصرہ: حافظ افضل خان

##############################
https://web.facebook.com/mohammad.f.haris/posts/10157415263929903
احقر کی کتاب "امیر حجاج بن یوسف ثقفی ۔ چند غلط فہمیوں کا ازالہ" پر ڈاکٹر نگار سجاد ظہیر صاحبہ کا وقیع تبصرہ ================================ حجاج بن یوسف: حجاج بن یوسف پر محمد فھد حارث صاحب کی حالیہ اشاعت پذیر ہونے والی ایک کتاب پر(جس میں میرا بھی ایک مختصر مضمون شامل ہے ) خاصا جدلیاتی ماحول بنا ہوا ہے 🙂۔ایک ایسا حکمران خاندان یعنی بنو امیہ اور ان کے ایک گورنر، جس پر تیرہ سو سال سے زائد کا عرصہ گزر چکا ہو ۔۔۔مخالفین اور موافقین کی آرا کا انبار ہو ۔۔۔وہاں سے سچ کے موتی تلاش کرنا، کار دارد ضرور ہے مگر ناممکن نہیں ۔حجاج کے حوالےسے چند نکات قابل غور ہیں۔ ۱۔ حجاج بن یوسف اپنے عہد کی ضرورت تھا ۔جو لوگ آپنے عہد کی ضرورت ہوتے ہیں وہ تاریخ میں اپنی جگہ بنا جاتے ہیں، کوشش کے باوجود ان کے مخالفین انہیں مار نہیں پاتے ۔یہی حال حجاج کا ہے ۔اس کے بعض ناروا اقدامات کے باوجود ۔۔۔بعض علما کے سخت مخالفانہ اقوال کے باوجود، یہ بدو(یعنی حجاج ) آج بھی تاریخ میں زندہ ہے ۔۔۔۔وہ چند اموی شخصیات میں شامل ہے جس پر سب سے زیادہ لکھا گیا ۔۔۔۔مشرق میں بھی اور مغرب میں بھی ۔ سوچئے ایسا کیوں ہے؟ ایسا اس لئے ہےکہ وہ اپنے عہد کی ضرورت تھا ۔یہاں یہ واضح کر دوں کہ یزید بن معاویہ اپنے عہد کی ضرورت نہیں تھا ۔۔۔۔مروان بن حکم بھی اپنے عہد کی ضرورت نہیں تھا، مگر حجاج بن یوسف اپنے عہد کی ضرورت تھا ۔اس پر تھوڑا غور کرنے سے عقدہ حل ہو جائے گا ان شا اللہ ۔ اب حجاج کے چند اقدامات بیان کرتی ہوں، ہر اقدام پر رک کر سوچنے کی ضرورت ہے کہ اگر حجاج نے ایسا نہ کیا ہوتا تو کیا ہوتا ۔ ۲۔ جب حجاج بن یوسف کو عراق کا گورنر مقرر کیا گیا تو ہر سال دریائے فرات میں خوفناک سیلاب آیا کرتا تھا، اور یہ آبی ریلے ارد گرد کی بستیوں کو تباہ و برباد کر کے بڑے مالی اور جانی نقصان کا باعث بنتے تھے ۔حجاج نے منھ زور دریائے فرات پر بند بندھوا کر، نہریں کھدوا کر اور دیگر اقدامات کے ذریعے سالانہ سیلابوں کا سلسلہ روک دیا اور یوں فرات کے ارد گرد کی بستیوں کو اس افت سے نجات دلائی۔ ۳۔ ملت اسلامیہ کو انتشار و افتراق کا شکار کرنے والا پہلا گمراہ فرقہ خوارج کا تھا، جو جنگ صفین میں، تحکیم کے نتیجے میں ظہور پذیر ہوئے ۔اس سیاسی فرقے نے جلد ہی مذہبی فرقہ کی شکل اختیار کر لی اور قران و حدیث کی اپنی سمجھ کے مطابق تعبیرات شروع کر دیں ۔انہوں نے صرف شیخین کو بخشا ۔۔۔باقی حضرات عثمان، علی،معاویہ، عمرو بن عاص، ابو موسی اشعری رضی اللہ تعالی عنہم، بلکہ ہر اس شخص کو کافر قرار دیا جو اصولی طور پر ان حضرات سے متفق تھے۔انہوں نے اپنے عقیدے کی بنیاد پر صحابہ کو قتل کیا اور نعوذ باللہ اپنے زعم باطل میں انہیں دوذخ میں پہنچا دیا ۔ان خوارج کی وحشت انگیزیاں ۔۔۔بربریت اور خونریزیوں کے واقعات پڑھیں تو حجاج کی تلوار کو بھول جائیں ۔یہ امت پر آئ ہوئ ایسی افت تھی جسے حجاج کی تلوار نے روکا۔ خوارج کو ایک مثلث نے تباہ کیا ۔"عبدالملک +حجاج +مہلب " کی مثلث نے ۔اس مثلث نے سولہ سترہ سال کی مسلسل کارروائیوں کے بعد خوارج کی ایسی کمر توڑی کہ پھر نصف صدی تک انہیں سر اٹھانے کی ہمت نہ ہوئی ۔ یہ مثلث بنائ بھی حجاج کی کوششوں نے تھی، خلیفہ عبدالملک کو اسی نے آمادہ کیا ۔۔۔شامی فوج اسی نے منگوائ ۔۔۔مہلب بن ابی صفرہ اور اس کے دس بیٹوں کو یہ جان لیوا مہم اسی نے سپرد کی ۔۔۔یوں حجاج بن یوسف نے اپنے عہد میں ملت اسلامیہ کو خارجی فتنے سے بچایا ۔ایسا کرتے ہوئے اس کی شمشیر برہنہ بھی ہوئ ۔۔۔ہزاروں خارجیوں، باغیوں اور فتنہ پردازوں کو پس دیوار زنداں بھی بھیجا ۔یہ ضروری ہی نہیں اشد ضروری تھا ورنہ آج داعش جو حال امت مسلمہ کا کر رہی ہے، خوارج امت مسلمہ کا وہ حال قرن اول میں ہی کر چکے ہوتے۔ ۴۔ حجاج نے "اسلامی عقیدے "کی حفاظت کی، خواہ اس کے لئے اسے خون ہی کیوں نہ بہانا پڑا ہو ۔زندقے اور الحاد کا پہلا گڑھ بصرہ(عراق) تھا جہاں معبد جہنی، غیلان دمشقی اور جہنم بن صفوان اسلامی عقیدے کی چولیں ہلانے میں مصروف تھے۔ان کی بد اعتقادیوں سے امت کو محفوظ رکھنا ضروری تھا ۔یہ ضرورت، جب تک حجاج زندہ رہا، اس نے پوری کی۔وہ سخت گیر تو ہو سکتاہے، کسی درجے میں ظالم بھی ہو سکتا ہے مگر وہ بد عقیدہ نہیں تھا اور یہی اس کی فضیلت ہے۔ ۵۔ قرآن کریم پر اعراب لگوا کر حجاج نے امت پر ایک اور احسان کیا ورنہ آج قرآن کے خدا جانے کتنے لہجے ہوتے۔ ۷۔ ترکستان، سندھ اور ملتان کی فتوحات کا سہرا بھی حجاج کے سر ہے۔حجاج کی یہ عسکری کارروائیاں نہ ہوتیں تو آج ہم پاکستان میں بیٹھے اسے کوس نہ رہے ہوتے 😊 امت پر اتنے احسانات کرنے والے عامل کے دامن پر کچھ داغ بھی ہیں ۔مسئلہ یہ ہے کہ جب ہم حجاج پر بات کرتے ہیں تو اسے اس کے عہد سے کھینچ کر باہر نکال لاتے ہیں ۔2019 کے پاکستانی معاشرے میں عدالت سجاتے ہیں اور اس کو مجرم قرار دیتے ہیں ۔اس کو اس کے عہد میں رکھ کر دیکھئے ۔۔۔۔۔تصویر بدل جائے گی ۔😎 ہم اسلامی تاریخ کا مطالعہ کرتے ہوئے اموی عہد کا موازنہ، عہد خلافت راشدہ سے کرتے ہیں اور اموی خلفا کو جی بھر کر گالیاں دیتے ہیں ۔۔۔اگر اسی اموی عہد کا موازنہ ہم عباسی دور سے کریں تو خلفائے بنو امیہ کو جھولیاں بھر بھر کر دعائیں دیں۔ تحریر: ڈاکٹر نگار سجاد ظہیر صاحبہ نوٹ: حقیقت یہ ہے کہ اس احقر کی کتاب پر ڈاکٹر صاحبہ کا یہ تبصرہ کتاب کے مندرجات سے کہیں زیادہ وقیع اور جامع ہے۔ اسے کہتے ہیں ایک مؤرخ کی بے لاگ نظر اور فسلفہ تاریخ پر اسکی گہری فہم ہونا۔ ڈاکٹر صاحبہ بلاشبہ اس وقت اسلامی تاریخ پر ایک موسوعہ کا درجہ رکھتی ہیں جو صرف معلومات کا پٹارہ نہیں بلکہ تاریخ کے جانچ اور ماحول سے بھی مکمل و کامل واقفیت رکھتی ہیں۔ جیسے شیخ القرآن و شیخ الحدیث ہوتے ہیں ویسے محترمہ ڈاکٹر نگار سجاد ظہیر صاحبہ بلا مبالغہ شیخۃ التاریخ قرار دی جاسکتی ہیں۔

##############################
https://web.facebook.com/mohammad.f.haris/posts/10157413453059903
سیدنا معاویہ رضی اللہ عنہ کی سیاسی زندگی اور امیر حجاج بن یوسف ثقفی رحمہ اللہ ۔ چند غلط فہمیوں کا ازالہ ======================== لاہور میں پہلی فروری سے بک فئیر یعنی کتاب میلہ بمقام ایکسپو سینٹر  کا آغاز ہوچکا ہے۔ حارث پبلی کیشنز سے شائع ہونے والی دونوں کتب یعنی "حضرت معاویہ رضی اللہ عنہ کی سیاسی زندگی" للمولف مولانا سید علی احمد عباسی مع تعلیقات و حواشی از محمد فھد حارث اور "امیر حجاج بن یوسف ثقفی رحمہ اللہ ۔ چند غلط فہمیوں کا ازالہ" تالیف و ترتیب محمد فھد حارث، کتاب میلے میں دستیاب ہیں۔ "حضرت معاویہ رضی اللہ عنہ کی سیاسی زندگی" مکتبہ بیت السلام کے اسٹال سے خریدی جاسکتی ہے جبکہ "امیر حجاج بن یوسف ثقفی رحمہ اللہ ۔ چند غلط فہمیوں کا ازالہ" کتاب محل  کے اسٹال پر موجود ہے۔  لاہور میں جن احباب کو یہ دونوں کتب درکار ہوں وہ بالضرور بک فئیر  جائیں اور ان دونوں کتابوں کے علاوہ دیگر نادر و قیمتی کتابوں سے بھی مستفید ہوں۔ یاد رکھئے دنیا میں وہی قومیں ترقی پاتی ہیں جن کے شب و روز میں مطالعے کے لئے وقت موجود ہو۔  المعلن: محمد فھد حارث

##############################
https://web.facebook.com/mohammad.f.haris/posts/10155989223659903
رجوع الی الحق ====== بعض افراد یہ سمجھتے ہیں کہ اپنے کسی  موقف سے رجوع لوگوں کی نظروں میں آپ کا علمی قد کوتاہ کردیتا ہے اور لوگ آپ کی علمی قابلیت کی بابت شکوک و شبہات کا شکار ہوجاتے ہیں، اس لئے وہ غلطی واضح ہوجانے پر بھی اپنے موقف پر ڈٹے رہتے ہیں۔  یہ  طرز  فکر و سوچ علم و تحقیق کے لئے سخت مضر ہے۔ پہلی بات تو یہ کہ  رجوع کی واحد غرض و غایت اللہ کی رضا ، اخروی نجات   اور خود کی اصلاح ہونی چاہیئے  ناکہ  کوئی خارجی عنصر۔ دوم آپ کا رجوع کرنا دراصل اس بات کی غمازی کرتا ہے کہ آپ ابھی تک خود کو دین کا طالبعلم جانتے ہیں اور ہمہ وقت اپنی اصلاح کے لئے تیار ہیں۔ باقی لوگ اس بابت آپ سے متعلق کیا سوچتے ہیں یہ قطعی اہمیت کا حامل نہیں ہے۔ یقین جانئے جو لوگ خود علم دوست ہونگے وہ آپ کے رجوع کو سراہیں گے البتہ جو بے پیندے کے لوٹے ہونگے وہ اس بات سے آپ کی قابلیت کا پیمانہ ماپیں گے۔ جو جتنا بڑا عالم ہوتا ہے اس کے اتنے ہی رجوع آپ کو تاریخ  میں مل جائیں گے۔ امام ابو حنیفہ، قاضی ابو یوسف، امام شافعی کے قول قدیم و جدید، امام احمد بن حنبل کے  مختلف رواۃ کی ثقاہت و ضعف کی بابت رجوع سے تاریخ کے اوراق بھرے پڑے ہیں۔  ہمارے متقدمین کے ہاں تحقیق کا دور دورہ  تھا سو اسی وجہ سے ان کے اپنے نظریات سے رجوع بھی کثرت سے ملتے ہیں۔ وہ تو مابعد کے ادوار میں   جب ’’مذموم‘‘ تقلید کے زیر اثر تحقیق کا دروازہ بند ہوا تو باہمی مذاکرے مسلکی تعصب کے زیر اثر مناظروں اور مجادلوں میں بدلنا شروع ہوگئے اور ایک دوسرے کی بات سمجھنے کے بجائے اس کا رد کرنے کی فکر دامن گیر رہنے لگی۔ متقدمین کے ہاں اس بات پر زور ہوتا تھا کہ اپنا مسلک قرآن و حدیث کے تحت ڈھالیں جبکہ متاخرین کے ہاں اس بات پر زور رہنے لگا کہ  قرآن و حدیث کو اپنے مسلک کے تحت ڈھالیں۔ اپنے  علماء و اساتذہ سے غالی عقیدت نے رہی سہی حق پرستی کا بھی گلا گھونٹ دیا۔ آج یہ روش چل نکلی ہے کہ جو آپ کے استاد کا موقف ہے وہی آپ کا موقف بھی ہوگا۔ بہت کم لوگ اس دائرہ سے باہر قدم رکھ پاتے ہیں۔  اس  مسئلہ کا واحد حل یہی معلوم ہوتا ہے کہ مسلکی تعصب سے بالاتر ہوکر قرآن و حدیث کا مطالعہ کیا جائے اور تحقیقات کے سلسلے میں مختلف اہل علم کی طرف مراجعت کو عام بنایا جائے۔ اس احقر کے اختیار میں ہو تو وہ عصری  علوم کی جامعات کی طرح مذہبی مدارس و جامعات میں بھی  اسٹوڈنٹ ایکسچینج پروگرام  (طلباء بدل پروگرام) شروع کروادے  جہاں اہلحدیث مدارس کے طلباء ۸ سالہ   درس نظامی میں کوئی سے دو سال احناف کے مدارس میں گزاریں  اور ایسا ہی کچھ احناف  طلبا ء کے ساتھ ہو کہ  دو سال ان کو کسی اہلحدیث جامعہ میں گزارنے کا موقع دیا جائے۔ کم از کم اس طرح سے  ایک دوسرے کے خلاف مسلکی تشدد کچھ تو کم ہو اور ایک دوسرے  کے اصول الدین کو قریب سے پڑھنے اور سمجھنے کا موقع مل سکے۔اتنے سال گزرنے کے باوجود آج تک پاکستان و ہندوستان میں رواج پذیر دو بڑے مسالک یعنی احناف اور اہلحدیث صرف اصول الحدیث سے متعلق ہی ایک دوسرے سے کوسوں دور ہیں اور ہر دو فریق کے تحت دوسرے کے اصول الحدیث ’’کچے‘‘ یا ناقص ہیں۔ اصول الفقہ کی بات تو فی الحال جانے ہی دیجئے کہ ایک دور یہاں تک گزرا تھا جب احناف کی ضد میں  چندمتشدد اہلحدیث علماء کی  طرف سے  علم الفقہ کو ہی غیر اسلامی  و مبنی بر ضلالت ٹھہرادیا گیا تھا تو کتب حدیث کی بابت یہ حال تھا کہ احناف میں سے بعض غالی متشدد علماء نے صحیح بخاری و مسلم کو  ضعیف احادیث سے پر کتاب ثابت کرنے میں کوئی کسر نہ چھوڑ رکھی تھی۔ ابھی بھی بعض حلقوں میں اس طرح کی صورتحال دیکھی جاسکتی ہے لیکن اللہ بھلا کرے کہ ماضی قریب کے چند علماء کی مساعی کی وجہ سے اس تنفر و تشدد میں بہت کمی واقع ہوئی ہے اور اس بابت اب ایک دوسرے کو سمجھنے کی کوشش کی جارہی ہے۔ وہ الگ بات ہے کہ اب بھی چند اصحاب علم ایسے ہیں جو کہ فریق مخالف کی کتب کا مطالعہ اسکا مقدمہ سمجھنے کے لئے نہیں بلکہ صرف اس کی غلطیاں پکڑنے کے لئے کرتے ہیں اور یہ سوئے ظنی کی بدترین مثال ہے جو کہ عنداللہ پرسش کا باعث بن سکتی ہے۔ تحریر: محمد فھد حارث

##############################
https://web.facebook.com/mohammad.f.haris/posts/10155986381499903
سید حسنؓ کی زہرخورانی کا قصہ ============ کل محترم حافظ ابو یحییٰ نورپوری حفظہ اللہ نے’’  حکیم فیض عالم صدیقی اور شہادت حسنؓ کا انکار‘‘ کے نام سے ایک پوسٹ لگائی۔جس میں آنحضرت نے یہ تحقیق پیش کی کہ  سیدنا حسنؓ کا انتقال زہر کھانے کے سبب ہی ہوا اور حکیم فیض عالم صدیقی نے جو ان کی زہر خورانی کے واقعہ کی تردید کی ہے تو وہ غلط ہے۔ پوسٹ کے عنوان سے یہ تاثر ابھرتا ہے کہ حکیم فیض عالم صدیقی شہید نے غالباً جان بوجھ کر   سیدنا حسنؓ کو مرتبہ شہادت سے محروم کرنے کے لئے ان کی زہر خورانی کے واقعہ کا انکار کیا ہے۔ جس پر ہم نے نورپوری حفظہ اللہ کی جناب میں گزارشات بھی رکھیں کہ حکیم صاحب کی نیت پر اس طور کا شک درست نہیں۔ یقین کریں کہ اگر آپ کے اصول پر عمل پیرا ہوں تو وہ تمام مورخین جنھوں نے سیدہ زینب بنت رسول اللہ صلی اللہ علیہ وسلم کے صاحبزادے سیدنا علی بن ابی العاص رض کو جنگ یرموک کے بجائے بچپن میں طبعی موت سے ہمکنار کروادیا تو کیا ان سب نے جان بوجھ کر سیدنا علی بن ابی العاصؓ سے درجہ شہادت چھیننے کی کوشش کی ہے۔ فیا للعجب۔ خیر یہاں ہم کو حکیم فیض عالم صدیقی کا مقدمہ نہیں لڑنا۔اگر ان سے کوئی سہو ہوا ہے تو اس میں کوئی بڑی بات نہیں۔ سہو سے مبرا کوئی ذات نہیں۔ اور حکیم صاحب کا سہو صرف اتنا ہے کہ انہوں نے یہ فرمایا کہ  اس حدیث کو صرف مسعودی نے ذکر کیا، اس سے پہلے یہ حدیث موجود نہیں تھی جبکہ ابو یحٰیی نورپوری حفظہ اللہ کی تصریح کے تحت یہ حدیث مسعودی کے اختراع کرنے سے پہلے بھی اپنا وجود رکھتی ہے۔  البتہ ہمارا مقدمہ صرف یہ ہے کہ جس حدیث کو حسن قرار دیا جارہا ہے وہ قطعی حسن نہیں بلکہ ضعیف ہے ۔ سو اس حدیث سے بھی یہ ثابت نہیں ہوتا کہ سیدنا حسن ؓ کی وفات زہر خورانی سے ہوئی تھی۔ آگے ہم اس حدیث کی سند اور متن دونوں پر کلام کریں گے اور ان شاءاللہ ثابت کریں گے یہ حدیث  سند کے لحاظ سے تو ہے ہی ضعیف لیکن متن کے لحاظ سے بھی سخت منکر ہے۔ حدیث کچھ یوں ہے: ’’ أَبُو أُسَامَةَ، عَنِ ابْنِ عَوْنٍ، عَنْ عُمَيْرِ بْنِ إِسْحَاقَ، قَالَ: دَخَلْتُ أَنَا وَرَجُلٌ عَلَى [ص:477] الْحَسَنِ بْنِ عَلِيٍّ نَعُودُهُ , فَجَعَلَ يَقُولُ لِذَلِكَ الرَّجُلِ: «سَلْنِي قَبْلَ أَنْ لَا تَسْأَلَنِي» , قَالَ: مَا أُرِيدُ أَنْ أَسْأَلَكَ شَيْئًا , يُعَافِيكَ اللَّهُ , قَالَ: فَقَامَ فَدَخَلَ الْكَنِيفَ ثُمَّ خَرَجَ إِلَيْنَا ثُمَّ قَالَ: «مَا خَرَجْتُ إِلَيْكُمْ حَتَّى لَفَظْتُ طَائِفَةً مِنْ كَبِدِي أُقَلِّبُهَا بِهَذَا الْعُودِ , وَلَقَدْ سُقِيتُ السُّمَّ مِرَارًا مَا شَيْءُ أَشَدُّ مِنْ هَذِهِ الْمَرَّةِ» ''میں ایک آدمی کے ساتھ سیدنا حسن بن علی رضی اللہ عنہما کی عیادت کے لیے گیا۔ سیدنا حسن رضی اللہ عنہ میرے ساتھی سے فرمانے لگے کہ مجھ سے پوچھ لو ، قبل اس سے کہ پوچھ نہ پاؤ۔اس شخص نے عرض کیا : میں آپ سے کچھ نہیں پوچھنا چاہتا۔ اللہ تعالیٰ آپ کو شفا عطا فرمائے۔ پھر سیدنا حسن رضی اللہ عنہ بیت الخلا میں داخل ہوئے۔واپس آ کر فرمانے لگے کہ بیت الخلا میں میرے جگر کا ٹکڑا کٹ کر (فضلے میں شامل ہو کر)نکل گیا ہے، اس لکڑی کے ساتھ میں اسے ٹٹول کر دیکھ چکا ہوں۔مجھے کئی دفعہ زہر دیا گیا ہے، لیکن اس دفعہ سب سے سخت ہے۔۔۔'' (مصنف ابن ابی شیبہ : رقم الحدیث : ۳۷۳۵۹) سب سے پہلی بات تو یہ کہ یہ روایت متن کے لحاظ سے سخت منکر ہے۔  خاص طور پر سیدنا حسنؓ کے یہ الفاظ کہ ’’بیت الخلاء میں میرے جگر کا ٹکڑا کٹ کر (فضلے میں شامل ہو کر) نکل گیا‘‘۔ میڈیکل سائنس کے حساب سے یہ بات  ناممکن الوقوع ہے اور یہی ایک  بات اس روایت کو منکر بنادیتی ہے۔ ہم نے اس بابت ایک نہیں بلکہ ۳ سے ۴ ڈاکٹرز  سے پتہ کیا جن میں سے ایک کراچی کے معروف جنرل سرجن جناب جاوید جمال بھی ہیں اور سب نے یہی تصریح کی  کہ یہ بات ممکن ہی نہیں کہ جگر کا ٹکڑا کسی بھی وجہ سے کٹ کر پاخانے کے راستے باہر نکل آئے۔ پہلی بات تو یہ ہے کہ جگر کوئی جمع ہوا خون نہیں ہوتا جو کہ کٹ سکے بلکہ وہ خلیات  پر مشتمل گوشت کی نوعیت کا ایک  عضو ہوتا ہے جس کا کسی بھی قسم کے زہر سے کٹ کر گرنا ناممکن ہے یہاں تک کہ جن لوگوں کو ہیپاٹائٹس سی یعنی جگر کا کینسر ہوتا ہے ،  جس میں وقت کے ساتھ ساتھ جگر سڑ کر بیکار ہونے لگتا ہے، اس میں بھی جگر کا کوئی ٹکڑا جگر سے کٹ کر علحیدہ نہیں ہوسکتا۔ پھر کسی زہرکے اثر سے جگر کے ٹکڑے کا کٹنا اور کٹ کر پاخانے میں شامل  ہوجانا انتہائی لغو بات ہے۔ پھر جگر کوئی معدہ میں نہیں ہوتا بلکہ یہ معدہ سے الگ ایک عضو ہے۔  جبکہ پاخانے کے راستے  مقعد سے صرف وہی چیز باہر نکلتی ہے جو کہ معدہ  میں موجود ہو اور آنتوں کے راستے تک مقعد تک پہنچے۔ سو پہلی بات کہ جگر کے ٹکڑے کا کٹ کر گرنا ناممکن الوقوع ہے، اور اگر کٹ بھی جائے تو اسکا معدہ میں جانا ناممکن ہے سوجب کوئی چیز معدے میں نہیں جاسکتی تواسکا مقعد کے راستہ پاخانے کے ساتھ باہر نکلنا بھی ناممکن ہے۔ سو یہ بات ہی  عقل و میڈیکل سائنس کے خلاف ہے کہ انسان کے جگر کا کوئی ٹکڑا پہلے کٹے اور پھر کٹ کر پاخانے کے راستہ معدے سے باہر نکل آئے۔ یہ اعتراض ابو یحییٰ نورپوری صاحب کی پوسٹ پر کسی صاحب نے کیا تو انہوں نے جواباً عرض کیا کہ  جو زہر جگر کاٹ سکتا ہے کیا وہ آنتوں کو نہیں کاٹ سکتا کہ کٹی ہوئی آنتوں کے راستے جگر کا ٹکڑا اندر پہنچ گیا تو اس بابت پوری معذرت کے ساتھ نورپوری حفظہ اللہ کی خدمت میں عرض ہے  کہ ایسا بھی ممکن نہیں۔ کٹی ہوئی آنت دباؤ کے زیر اثر ہوتی ہے، اس میں سے فضلہ یا پاخانہ تو باہر آسکتا ہے لیکن کوئی چیز اس کے اندر خود سے نہیں جاسکتی اور پھر اگر آنت اتنی کٹی ہوئی ہو کہ جگر کا کوئی ٹکڑا اس کے اندر داخل ہوسکے تو جناب اتنے بڑے سوراخ سے پاخانہ باہر آکر جسم میں زہر پھیلادے گا ، جس سے انسان کی موت  واقع ہوجائیگی۔ سو آپ کا یہ قیاس بھی اس بابت قطعی غیر معقول اور ناممکن الوقوع ہے۔ الغرض متن کے لحاظ سے  یہ روایت سخت منکر ہے۔ البتہ اگر اس روایت پر دوسرے پہلو سے غور کیا جائے تو اس کے متن کی نکارت ذائل ہوسکتی ہے یعنی چونکہ سیدنا حسن رض کے دور میں عام طور پر علم طب میں موجودہ زمانے جتنی ترقی نہیں ہوئی تھی اور اس زمانے میں یہ تاثر ہوتا تھا کہ زہر کے اثر سے جگر کٹ سکتا ہے۔ غالبا اسی طرح کی جگر اور یہودی عورت کے دئیے گئے زہر کے تعلق سے نبی صلی اللہ علیہ وسلم کی بھی کوئی حدیث موجود ہے جو اس وقت ہمارے ذہن میں بالکل نہیں آرہی البتہ اس میں بھی آپ صلی اللہ علیہ وسلم نے جگر پر زہر کے اثر کی بابت کچھ کلام کیا تھا۔ سو بہت ممکن ہو کہ اس زمانے میں موجود اس عام تاثر کے تحت سیدنا حسن رض کو یہ محسوس ہوا ہو کہ زہر کے اثر سے انکا جگر کٹ گیا ہے اور فضلہ کے کسی حصہ پر انکو جگر کے ٹکڑے کا گمان ہوا ہو تو یہ بات بعید از قیاس نہیں جبکہ درحقیقت ایسی کوئی بات نہ رہی ہو اور یہ صرف اس زمانے کے تاثر کے تحت سیدنا حسین رض کا وہم یا قیاس ہو۔ سو اگر اس روایت کی یہ تاویل کی جاسکتی ہے تو پھر بالکل اس روایت کے متن میں اس نکتہ کے تحت کوئی نکارت نہیں رہ جاتی۔ البتہ اصول روایت کے تحت اس اثر کا صحیح ہونا ثابت نہیں جس پر ہم آگے کلام کرنے لگے ہیں۔ اب ہم اس روایت پر سند کے لحاظ سے کلام کرلیتے ہیں۔  جب ہم نے نورپوری صاحب سے استفسار کیا کہ انہوں نے اس روایت کو صحیح لذاتہٖ کے بجائے حسن کیوں قرار دیا تو انہوں نے تصریح  کی کہ اس روایت کے ایک راوی  عمیر بن اسحاق تابعی کو امام یحیٰی بن معین، امام ابن حبان، امام حاکم، علامہ ذہبی، رحمہم اللہ نے ثقہ، (اور بعض کے بقول ابن حجر رحمہ اللہ نے بھی)، جب کہ امام نسائی نے "لیس بہ باس" (اس میں کوئی خرابی نہیں) کہا ہے۔ اگرچہ امام نسائی رحمہ اللہ متشدد ہیں اور بسا اوقات بلند درجہ ثقہ کو ضعیف بھی کہہ دیتے ہیں، اس لیے اس روایت کو صحیح لذاتہ بھی قرار دیا جا سکتا ہے، لیکن کسی پیش آمدہ اعتراض سے بچنے کے لیے ہم نے کم از کم درجہ استعمال کیا۔ ویسے بھی صحیح لذاتہ ہو یا حسن لذاتہ، دونوں برابر حجت ہیں، جیسے متواتر ہو یا آحاد، دونوں برابر حجت ہیں۔ جبکہ معذرت کے ساتھ نورپوری حفظہ اللہ کی یہ صراحت سخت  غیر درست ہے جس کے ابطال پر ذیل کی چند سطریں نقل کی جارہی ہیں۔ اس روایت کے راوی عمیر بن اسحٰق  کو  ابن حجر عسقلانی نے  تقریب التہذیب میں مقبول راوی بتایا ہے (تقریب تحت الترجمہ عمیر بن اسحق) جبکہ ابن حجر عسقلانی تقریب التہذیب کے مقدمہ میں  مقبول کا درجہ متعین کرتے ہوئے تصریح کرتے ہیں کہ مقبول وہ راوی ہوتا ہے جس کی روایت تفرد میں حجت نہیں ہوتی بلکہ صرف متابعت میں قابل قبول ہوتی ہے۔سیدنا حسنؓ کی زہر خورانی کی روایت کے تمام طرق میں  عمیر  بن اسحٰق کا تفرد پایا جاتا ہے سو ابن حجر کی تصریح کے مطابق تو یہ  روایت عمیر بن اسحٰق کی وجہ سے قطعی قابل قبول نہیں رہتی ۔  اسی طرح حافظ ذہبی میزان الاعتدال میں عمیر بن اسحٰق کی بابت لکھتے ہیں: ’’اسے ثقہ قرار دیا گیا ہے۔ ابن عون کے علاوہ اور کسی نے اس سے حدیث روایت نہیں کی۔یحییٰ بن معین کہتے ہیں: اس کی حدیث کسی  چیز کے مساوی نہیں (یعنی ردی ہے) تاہم اس کی حدیث کو  (تحقیق کی غرض سے ) لکھا جائیگا، یہ قول عباس الدوری نے یحییٰ بن معین سے نقل کی ہے، جبکہ عثمان الدارمی روایت کرتے ہیں کہ یحییٰ نے اس کو ثقہ کہا ہے۔ امام نسائی اور دیگر حضرات فرماتے ہیں: اس میں کوئی حرج نہیں ہے(یعنی یہ راوی صرف متابعت میں قابل قبول ہے)۔ (میزان الاعتدال تحت الترجمہ عمیر بن اسحٰق) اسی طرح ذہبی نے الکاشف میں بھی  عباس الدوری کے قول کو ترجیح دیتے ہوئے یہی  لکھا ہے کہ یحیٰی بن معین نے انکو لین الحدیث قرار دیا ہے جبکہ دیگر حضرات نے ان کو قوی کہا تھا۔ (الکاشف  تحت الترجمۃ عمیر بن اسحق) بعینہٖ اسی طرح کی بات امام ذہبی نے  المغنی فی الضعفاء میں نقل کی ہے  کہ ابن معین ان کو لا يسواي حديثه شيئا  کہتے ہیں کہ ان کی حدیث کسی شے کے مساوی نہیں ۔ (المغنی فی الضعفاء تحت الترجمہ عمیر بن اسحٰق) ذہبی کا عمیر بن اسحٰق کو ہر اس کتاب میں لیکر آنا جس میں وہ ضعیف رواۃ کا تذکرہ کرتے ہیں، اس بات کی طرف رہنمائی کرتا ہے کہ ذہبی کے نزدیک بھی عمیر بن اسحٰق حجت نہیں۔ اسی طرح امام مالک بن انس سے جب عمیر بن اسحٰق کے بارے میں پوچھا گیا تو انہوں نے فرمایا کہ میں اسے نہیں جانتا۔ اس سے صرف ابن عون نے روایت لی ہیں۔ بعینہٖ یہی بات امام احمد بن حنبل نے اپنے صاحبزادے  عبداللہ بن احمد سے فرمائی تھی۔( موسوعۃ اقوال الامام احمد بن حنبل تالیف ابی الفضل السید ابو المعاطی النوری، تحت الترجمۃ عمیر بن اسحق ) حیرت کی بات ہے کہ تابعین میں سے ایک ’’ثقہ‘‘ شخص کے بارے میں امام احمد بن حنبل اور امام مالک بن انس ناجاننے کی بات کررہے ہیں ۔ اگرچہ اس راوی کی توثیق کرنے والے حضرات یہ کہہ سکتے ہیں کہ نہ جاننے کے دعویٰ سے تضعیف لازم نہیں آتی تو ہمیں ان کی بات سے انکار نہیں لیکن یہ بھی یاد رہے کہ  عباس الدوری کی روایت کے تحت احمد بن حنبل کے ہم عصر ابن معین اس کی تضعیف کرتے ہیں جبکہ  محدثین تصریح کرتے ہیں کہ ابن معین کے معارض اقوال میں سے عباس الدوری کے  قول کو ترجیح دی جائیگی کیونکہ انہوں نے ابن معین کے ساتھ سب سے زیادہ  وقت گزارا اور آخری وقت تک ان کے ساتھ رہے۔ سو ابن معین کا آخری قول عمیر بن اسحٰق کی تضعیف کا ہی ہے۔ اس بابت عثمان الدارمی کا توثیق کا قول منسوخ ہے۔ اسی طرح سے ابن عدی ان کا ذکر اپنی الکامل میں کرتے ہیں جس میں ابن عدی ایسے رواۃ کو لیکر آتے ہیں جو یا تو ضعیف ہوتے ہیں یا جن پر جرح کی گئی ہوتی ہے، البتہ وہ جرح بعض  دفعہ قابل قبول نہیں ہوتی۔ ابن عدی  ان کی بابت اقوال نقل کرکے اپنا فیصلہ ان الفاظ میں دیتے ہیں کہ  لا أعلم يروي عنه غير بن عون وهو ممن يكتب حديثه وله من الحديث شئ يسير  یعنی میرے علم میں نہیں کہ ابن عون کے علاوہ کوئی ان سے روایت کرتا ہے اور ان کی حدیث لکھ لی جائے گی اور ان کی احادیث بہت کم ہوتی ہیں۔ (الکامل ابن عدی جلد دوم تحت الترجمۃ عمیر بن اسحٰق) یاد رہے کہ محدثین ’’ممن یکتب حدیثہ‘‘ کے الفاظ ایسے رواۃ کے لئے بولتے ہیں جن کی روایات صرف متابعت میں قابل قبول ہوتی ہیں یعنی اگر کسی حدیث میں انکا تفرد پایا  جاتا ہو یا وہ اس حدیث کو اکیلے روایت کریں تو وہ حدیث لائق حجت نہیں ہوتی۔ اور چونکہ عمیر بن اسحٰق سے اس حدیث کو صرف ابن عون نقل کررہے ہیں اور عمیر بن اسحٰق کے علاوہ اس حدیث کو کوئی اور روایت نہیں کرتا سو عمیر بن اسحٰق کے تفرد کی وجہ سے یہ حدیث قطعی قابل قبول نہیں ہوسکتی۔ اسی طرح   ابن عدی الکامل میں  ان عمیر بن اسحٰق پر امام یحییٰ بن معین کا عباس الدوری والا قول نقل کرکے  جرح  نقل کرتے ہیں اور پھر ان عمیر بن اسحٰق کی  ایک روایت جو کہ سیدنا ابو ہریرہؓ سے مروی ہے جو کہ سیدنا حسن بن علیؒ کی ناف چومنے سے متعلق ہے کو نقل کرکے فرماتے ہیں  یہ روایت سخت ضعیف ہے۔ اسی (ناف والی )  روایت پر شعیب ارناؤط تعلیق لکھتے ہوئے رقم طراز ہیں کہ  : اسنادہ ضعیف تفرد بہ عمیر بن اسحٰق ۔۔۔ والقول  الفصل فیہ  انہ یقبل حدیثہ فی المتابعات و الشواہد وما انفرد بہ فضعیف الذا قال  الحافظ فی التقریب مقبول ای عند المتابعۃ و الا فلین الحدیث یعنی  عمیر بن اسحٰق کے تفرد کی وجہ سے یہ روایت (سرتہ الحسن والی) ضعیف ہے۔ اس راوی کے بارے میں قول فیصل یہی ہے کہ یہ متابعت و شواہد میں  قابل قبول ہے اور تفرد میں ضعیف ہے ۔ حافظ ابن حجر نے تقریب میں اس کو  متابعت میں مقبول بتایا ہے ۔  گویا ابن عدی، ابن حجر اور شیعب ارناؤط کی تحقیق میں عمیر بن اسحٰق کی روایات صرف متابعت میں لی جاسکتی ہیں، تفرد کی صورت میں قابل قبول نہیں ہونگی، جبکہ ابن معین کا آخری قول عمیر بن اسحٰق کی تضعیف کا ہے۔ ابن حجر عسقلانی عمیر بن اسحٰق کے بارے میں تہذیب التہذیب میں تفصیل سے کلام کرتے ہوئے رقم طراز ہیں کہ  ہمارے علم میں نہیں کہ عمیربن اسحقٰ سے عبداللہ بن عون کے علاوہ کسی اور نے روایت کی ہو۔ ابن معین کہتے ہیں کہ اس کی حدیث کسی شے کے مساوی نہیں (یعنی قابل رد ہے) لیکن اس کی حدیث (تحقیق کی غرض سے )لکھ لی جائے۔ عثمان الدارمی کہتے ہیں کہ میں نے ابن معین سے پوچھا کہ اسکی حدیث کیسی ہوتی ہے، انہوں نے کہا ثقہ۔ اور نسائی کہتے ہیں  لیس بہ باس یعنی اس میں کوئی حرج نہیں (گویا امام نسائی کے نزدیک بھی عمیر بن اسحٰق کی روایت اکیلے حجت نہیں) اور ابن حبان نے اسکا ذکر کتاب الثقات میں کیا ہے (ابن حبان کی توثیق اکیلے حجت نہیں)۔ ساجی کہتے ہیں کہ امام مالک سے اس کی بابت پوچھا گیاتو انہوں نے فرمایا کہ اس (عمیر بن اسحٰق) سے جس نے روایت کی ہے میں  اس کے بارے میں کچھ کہنے پر قادر نہیں۔ اور عقیلی نے عمیر بن اسحٰق کا ذکر الضعفاء میں کیا ہے کیونکہ اس سے صرف ایک ہی شخص نے روایت کیا ہے۔ابن عدی کہتے ہیں کہ میرے علم میں نہیں کہ  ان سے ابن عون کے علاوہ اور کسی نے روایت کیا ہو اور ابن عون سے بھی ان کی حدیث بہت کم ہیں اور ان کی حدیث لکھی جائیگی۔ (تہذیب التہذیب جلد ۸ تحت الترجمۃ عمیر بن اسحٰق) ابن جوزی اس عمیر بن اسحٰق کو اپنی الضعفاء و المتروکین  جلد دوم میں لائے ہیں  اور اسکو ضعیف بتلایا ہے۔ اسی طرح  امام عقیلی نے بھی عمیر بن اسحٰق کو  ناقابل حجت قرار دیا ہے۔ (الضعفاء للعقیلی جلد ۳)  المختصر عمیر بن اسحٰق کی بابت راجح بات یہی ہے کہ ان کی روایت لکھ لی جائیں گی لیکن بلا متابعت و شاہد حجت نہیں ہونگی بلکہ صرف متابعت میں قابل قبول ہونگی جیسا کہ امام ابن عدی، ابن حجر عسقلانی ، امام نسائی اور شعیب ارناؤط نے تصریح کی ہے۔   نہ ہی تو ان کی تعدیل مفسر ہے اور نہ ہی ان پر مفسر جرح موجود ہے  اور پھر ان  سے روایت بھی صرف عون بن عبداللہ کرتے ہیں۔ ان کی بابت راجح قول ابن حجر و ابن عدی کا ہی ہے یعنی مقبول و ممن یکتب حدیثہ ۔ اور چونکہ سیدنا حسن ؓ کی زہر خورانی والی روایت میں عمیر بن اسحٰق کا تفرد پایا جاتا ہے سو یہ روایت بغیر متابعت کے قطعی لائق حجت نہیں اور اسکو حسن قرار دینا سخت سہو ہے۔ اگر اس طور سے روایتوں کو حسن قرار دیا جانے لگا تو کئی ضعیف روایتیں حسن قرار پاجائینگی۔ الغرض یہ روایت عمیر بن اسحٰق کے تفرد کی بناء پر سخت ضعیف ہے۔ امید کرتے ہیں کہ ہماری ان گزارشات کے بعدفضیلۃ الشیخ حافظ ابو یحییٰ نورپوری صاحب سیدنا حسنؓ کی زہر خورانی جیسے ضعیف قصہ سے دستبردار ہوجائیں گے۔ تحریر: محمد فھد حارث

##############################
https://web.facebook.com/mohammad.f.haris/posts/10155982836829903
یزید بن معاویہ اور ناصبیت ======== متقدمین میں ناصبیت سے کیا مراد تھی، یہ ہمارا موضوع نہیں۔ ہمارا موضوع آج اہلسنت میں جو ناصبیت کےمروجہ معنی ہیں ان سے بحث مقصود ہے۔ بدقسمتی سے آج ناصبیت  کی اصطلاح کو ایک بلیک میلنگ کے طور پر استعمال کیا جانے لگا ہے۔ اب ناصبیت یہ نہیں رہی کہ  کوئی شخص  سیدناعلی ؓ اور ان کی آل اولاد کی تنقیص کرے تو ناصبی کہلائے بلکہ جس  کسی  نے  بھی بنو امیہ کی تعدیل یا سیدنا معاویہ ؓ و خلفائے بنو امیہ پر وارد اعتراضات کا دفاع کرنا چاہا  اس پر فوراً ناصبیت کی پھبتی کس دی جاتی ہے۔ حد تو یہ ہے کہ اگر کسی انسان نے یزید بن معاویہؒ کی تعدیل کردی یا پھر ان کی صالحیت کا قائل ہے ، چاہے دوسری جگہ اس شخص کے دل میں سیدنا علی ؓ و حسین ؓ کے لیے کتنا ہی احترام   کیوں نہ موجود ہو، پھر بھی اسکو ناصبی و یزید ی کے لقب سے مخاطب کیا جاتا ہے۔ حد تو یہ ہے کہ یزید بن معاویہ ؒ کی تعدیل و صالحیت کے قائل حضرات کے لئے بعض احباب نے ’’یزیدی‘‘ کی اصطلاح ایجاد کرلی ہے اور بڑے دھڑلے سے انتہائی برے معنوں میں اسکو   گالی کے طور پر استعمال  کرتے ہیں اور ایسا کرتے ہوئے بھول جاتے ہیں کہ  ہمارے کتنے ہی صحابہؓ، تابعین، تبع تابعین اور رواۃ حدیث کے نام یزید تھے۔ گویا ان سب کے نام معاذاللہ گالی تھے۔ طرفہ تماشہ تو یہ ہے کہ اگر کوئی آدمی خالص علمی تحقیق کی بنیاد پر ابو مخنف لوط بن یحییٰ کے بیان کردہ وضعی واقعہ حرہ و کربلا کو ماننے سے انکار کردے اور ان واقعات کی صرف انہیں تفصیلات کا قائل ہو جو کہ صحیح روایات سے ثابت ہیں تو اس کے اس طرز عمل کو برملا ناصبیت کہہ دیا جاتا ہے۔ گویا اگر سورۃ الحجرات میں موجود فاسق کی لائی خبر کی تحقیق سے متعلق آیت پر یزید بن معاویہؒ و بنو امیہ سے متعلق عمل کرلیا تو آپ کو فوراً یزیدیت و ناصبیت کے کٹہرے میں کھڑا کردیا جائیگا۔ پھر مزید مقام حیرت تو یہ ہے کہ  امیر یزید بن معاویہ ؒ کی تعدیل کو سیدنا حسین ؓ کی تنقیص سے جوڑدیا جاتا ہے، یہ کیسی منطق ہے آج تک نہ سمجھ میں آئی۔ گویا اگر یزید صالح ثابت ہوگیا تو سیدنا حسینؓ معاذاللہ فاجر ثابت ہوجائینگے سو یزید بن معاویہ کو جی بھر کر مطعون کرو کہ اس سے  سیدنا حسینؓ کے درجات رفع ہونگے۔ اب اس  سوچ کے ساتھ تو یزید کی صالحیت کا قائل ہر انسان ہی ناصبی نظر آئیگا۔   لوگ آج خوامخواہ میں یزید کی صالحیت کے نظرئیے کو تفرد اور خودساختہ قرار دینے کی کوشش کر رہے ہیں اور ایسا کرنے میں وہ یہ بھول جاتے ہیں کہ نہ ہی تو یہ نظریہ منفرد ہے اور نہ ہی خود ساختہ۔ اس نظرئیے کے اولین علمبردار تو خود حسین بن علی ؓ کے بھائی محمد بن علی ؒ تھے، جنھوں نے یزید بن معاویہ کی صالحیت کی گواہی باغین مدینہ کے سامنے علی الاعلان دی۔ اور اس گواہی سے کوئی تین سال پہلے معاویہ ؓ کے انتقال کے وقت رجل صالح کے لقب سے عبداللہ بن عباس ؓیعنی حسین ؓ کے چچا یہ گواہی دے چکے تھے۔ تاریخ تو ایسی صحیح السند گواہیوں اور روایات سے بھری پڑی ہے، البتہ مخالفین یزید ابھی تک یزید کی فاسقیت پر صحیح سند سے ایک دلیل بھی نہ لاسکے اور جب دلیل نہیں ملتی تو یہ شوشا چھوڑ دیا جاتا ہے کہ سند حسین ؓ کے کردار و واقعات کے لئے تو دیکھی جائے گی لیکن یزید اور غیر صحابہ کے لئے سند کی صحت شرط نہیں۔ فیا للعجب۔ گویا روایات کی تنقیح اب شخصیات کے تحت ہوگی، اخبار کے تحت نہیں۔ ان لوگوں کا بس چلے تو سورۃ الحجرات میں بھی ردوبدل کردیں۔ دراصل اہلسنت کے مابین یزید کی فاسقیت و صالحیت کی ساری بحث میں یزید کی فاسقیت کے حمایتی افراد کے مباحث کا حاصل صرف دو نکات ہیں: ۱۔ ایک حب اہلبیت رسولﷺ کے نام پر جذباتیت ۲۔ دوسرا لاشعور میں بیٹھا ہوا یہ نظریہ کہ  سیدنا حسین بن علیؓ معصوم عن الخطا تھے۔ پہلے نکتے کے لئے تو بس اتنا عرض ہے کہ علمی دنیا میں جذبات کی نہیں دلائل کی وقعت ہوتی ہے۔ جبکہ دوسرے نکتے کی وضاحت میں عرض ہے کہ یہ اصحاب ، عائشہ ؓ سے لیکر سیدنا  طلحہ و زبیرؓ ومعاویہ ؓ وغیرہ سب کو خطائے اجتہادی پر مانتے ہیں۔ گویا ام المومنینؓ، عشرہ مبشرہؓ اور کاتب وحی تو خطائے اجتہادی کے مرتکب ہوسکتے ہیں لیکن نواسہ رسولﷺ حسین بن علیؓ نہیں. حالانکہ یہ حضرات یہ بھول جاتے ہیں کہ رجوع باطل کی طرف نہیں بلکہ موقف کی طرف کیا جاتا ہے۔ اب آپ لاکھ جھوٹی تاویلیں کرتے رہیں  سیدنا حسین ؓ کے رجوع کی یزید کی بیعت سے متعلق۔ ان کا رجوع ثابت ہے اور یزید کو باطل پر ماننا یزید سے زیادہ توہین حسین ابن علی ؓ کے زمرے میں آتی ہے۔ یہ حسین ؓ کی طہارت طینت کی برکت تھی کہ کوفیوں کا جھوٹ کھلنے کے بعد انہوں نے یزید کی صالحیت کے تحت اس کی بیعت کی جانب رجوع کیا۔ آخر میں بس اتنا ہی عرض کرینگے کہ یزید کی صالحیت کے نظرئیے کو ناصبیت سے جوڑنا نہایت غیر علمی اور خطرناک اقدام ہے کیونکہ ایسا کرکے آپ   سیدنا عبداللہ بن عمر ؓ سے لیکر سیدنا عبداللہ بن عباسؓ تک ، سیدنا محمد بن علی بن ابی طالب ؒ سے لیکر سیدنا علی بن حسین بن علی بن ابی طالب تک، امام عبدالمغیث حنبلی سے لیکر قاضی ابن العربی مالکی تک اور مولانا منظور نعمانی  سے لیکر  حافظ صلاح الدین یوسف تک پر ناصبیت کی تہمت لگانے کے مرتکب ہورہے ہیں۔ سو للہ ناصبیت کی اصطلاح کو درست معنی و مفہوم میں استعمال کریں  اور تاریخ کو صرف اور صرف صحیح روایات کی روشنی میں پرکھنے کی عادت ڈالیں۔ تحریر: محمد فھد حارث

##############################
https://web.facebook.com/mohammad.f.haris/posts/10155981236929903
زاھد مغل صاحب نے فرمایا کہ ختم نبوت کے قانون میں الفاظ کی ہیر پھیر سے معنی میں فرق نہیں پڑتا، سو اس بابت اس قدر واویلا کرنا بلاوجہ ہے۔ قانونی لحاظ سے نئے اور پرانے دونوں الفاظ مترادف ہیں۔ چلیں ایک لمحے کو زاھد مغل صاحب کی یہ بات مان لیتے ہیں لیکن ایک بات جو اس کم عقل کو سمجھ نہیں آکر دے رہی وہ یہ ہے کہ اگر نئے اور پرانے الفاظ مترادف ہیں تو ان کو بدلنے کی ضرورت کیوں پڑی۔ "حلف لیتا ہوں"  کے الفاظ کو کسی بھی اور ترکیب سے بدلنا چہ معنی دارد۔ چلیں موجودہ حکومت بہت اسلام پسند ہوتی اور اس کے سارے اقدامات اسلام کی فلاح و بہبود کے لئے ہوتے تو حسن ظن رکھتے ہوئے ان الفاظ کی تبدیلی پر فکرمند نہ ہوا جاتا لیکن ایک ایسی حکومت جو پچھلے چار سالوں سے مسلسل ایسے اقدامات کررہی ہے جس سے ملک میں اسلامی عناصر کے لئے مشکلات اور تحفظات پیدا ہورہے ہیں، اس حکومت کا اس طرح کا اقدام "محرم" کو "مجرم" بنانے اور "خدا" کو "جدا" کرنے کے مصداق ہے۔ جس حکومت میں توہین رسالت کا قانون ہوتے ہوئے آسیہ بی بی سے پہلے ممتاز قادری کی پھانسی میں جلدی کی جائے اس ملک و حکومت کا ختم نبوت کے قانون میں ایک حرف کا تبدل و تغیر بھی خطرے کی گھنٹی ہے۔ تحریر: محمد فھد حارث

##############################
https://web.facebook.com/mohammad.f.haris/posts/10155979686829903
تبصرہ بر رسالہ ’’تبصرہ بر شہید کربلا اور یزید‘‘ للمولف محدث احناف علامہ حبیب الرحمٰن الاعظمی ================================= ہمارے بہت ہی پیارے فیس بک رفیق نوید الھرمزی بھائی کی طرف سے پچھلے دنوں ایک کتاب کا تحفہ ملا جس کو کہ ہم عرصہ دراز سے ڈھونڈ رہے تھے، اور وہ کتاب ہے محدث احناف ابو المآثر علامہ حبیب الرحمٰن الاعظمی صاحب کا مشہور رسالہ ’’تبصرہ بر شہید کربلا اور یزید‘‘۔غالباً اس رسالے کی اشاعت بہت تاخیر سے ہوئی اور بہت کم تعداد میں ہوئی اسی لیے اکثر لوگوں کو اس رسالے کا تقاضہ کرتے ہی پایا۔ خود ہم کو بھی ۱۷ سال کی جستجو کے بعد کہیں جاکر نوید بھائی کے توسط سے یہ بیش بہا تحفہ نصیب ہوا جس کے لئے ہم تاعمر ان کے  ممنون رہیں گے۔مؤلف رسالہ علامہ حبیب الرحمٰن الاعظمی صاحب کسی تعارف کے محتاج نہیں، آپ دیوبند کے جلیل القدر  محدثین میں شمار کئے جاتے ہیں اور آپ کی علمیت اور  شہرت اہل مسلک کے علاوہ دوسرے مسالک میں بھی مسلم مانی جاتی ہے۔ علامہ الاعظی  کے اس رسالہ کا پس منظر کچھ یوں ہے کہ علامہ محمود احمد عباسی کی کتاب  ’’خلافت معاویہ ؓ و یزیدؒ ‘‘ کی اشاعت کے ساتھ ہی علمی حلقوں میں ایک  بے چینی کی صورت نمودار ہوگئی۔ کچھ احباب نے اس کتاب کی تائید میں تبصرے لکھے تو کچھ لوگ اس کتاب کی مخالفت پر کمر بستہ نظر آئے۔ اہل دیوبند میں بھی مخالفت و موافقت کا سلسلہ نظر آیا۔ عباسی صاحب کا رد لکھنے میں اہل دیوبند میں سے جن حضرات نے مستعدی دکھائی ان میں علامہ عبدالرشید نعمانی، قاری محمد طیب اور قاضی اطہر مبارکپوری پیش پیش تھے۔  قاری محمد طیب صاحب نے ’’خلافت معاویہؓ و یزیدؒ‘‘ کی اشاعت کے فوراً بعد ہی ؁ ۱۹۶۰ میں ’’شہید کربلا اور یزید‘‘ کے نام سے ایک کتاب تصنیف کی ۔ چونکہ یہ کتاب علامہ عباسی کی کتاب کے رد میں لکھی گئی تھی اور  عباسی صاحب کی کتاب میں یزید کو امیر المومنین بناکر پیش کیا گیا تھا سو رد عمل کے تحت قاری طیب صاحب نے یزید کو ’’مذل المومنین‘‘ ثابت کرنے پر پورا زور صرف کیا اور اپنی تحقیق کو مسلک دیوبند کی نمائندہ تحقیق و نظریہ قرار دیا۔ جس کی وجہ سے اہل دیوبند میں سے ہی  بہت سے محتاط اور انصاف پسند اہل علم و تحقیق کو اس کتاب کے مندرجات سے اختلاف پیدا ہوا جن میں سے ایک نام علامہ حبیب الرحمٰن الاعظمی صاحب کا ہے۔ علامہ حبیب الرحمٰن الاعظمی صاحب  کا اصل مقدمہ  اور کتاب پر نقد دراصل قاری طیب صاحب کے اس دعویٰ کے گرد گھومتا ہے کہ انہوں نے اپنی اس کتاب میں   اپنی پیش کردہ واقعہ کربلا کی  تفاصیل اور فسق یزید کو عقیدہ کا درجہ دینے کی کوشش کی ہے اور یہ باور کروایا ہے کہ اس کے خلاف جو بھی بات کہے یا نظریہ رکھے تو وہ اہلسنت کے عقائد کے خلاف ہے، گویا تعدیل یزید کا  نظریہ رکھنے والا یا واقعہ کربلا کو معرکہ حق و باطل ماننے کے بجائے ایک حادثہ فاجعہ جاننے والا شخص اہلسنت سے خارج ہے۔ علامہ الاعظمی اس بابت قاری محمد طیب سے سخت اختلاف کرتے ہوئے ان کی کتاب پر نقد آراء ہوتے ہیں۔کتاب کا آغاز وہ سیدنا حسینؓ کے لیے لفظ خرو ج  اور طلب امارت  کے الفاظ کے استعمال کی بحث سے کرتے ہیں  جس کو  قاری محمد طیب صاحب نے  اہلسنت کی مخالفت سے تعبیر کیا ہے  جبکہ الاعظمی صاحب نے متعدد حوالہ جات دیکر یہ ثابت کیا ہے کہ خود کئی صحابہؓ جیسے کہ سیدنا عبداللہ بن عمرؓ، سیدنا عبداللہ بن عباسؓ، سیدنا عبداللہ بن عمرو بن العاصؓ وغیرہم نے  ان الفاظ کو سیدنا حسینؓ کے لئے استعمال فرمایا ہے حتیٰ کہ علامہ ابن کثیر نے تو ان الفاظ کے ساتھ پورا ایک عنوان قائم کیا ہے کہ ’’قصۃ الحسین بن علی بن ابی طالب  رضی اللہ عنھما و سبب خروجہ باھلہ من مکۃ الی العراق فی طلب الامارۃ و کیفیۃ مقتلۃ رضی اللہ عنہ‘‘ (البدایہ و النہایہ جلد ۸ صفحہ ۱۴۹) تو کیا سیدنا عبداللہ بن عمرؓ سے لیکر امام ابن کثیر تک سب اہلسنت سے معاذاللہ خارج ہیں کہ انہوں نے سیدنا حسینؓ کے لئے خروج اور طلب امارت کے الفاظ استعمال فرمائے جن کو کہ قاری صاحب اہلسنت کے عقائد و نظریات سے انحراف قرار دے رہے ہیں۔ اس کے بعد خلافت کے ذیل میں علامہ الاعظمی صاحب  ’’بارہ خلفاء کے ظہور تک دین کے قیام کی پیشن گوئی‘‘ سے متعلق  عنوان قائم کرکے بہت عمدہ مبحث تشکیل دیتے ہیں  اور بدلائل یہ بات ثابت کرتے ہیں کہ اس حدیث کے تحت  جمہور  محدثین کے نزدیک  یزید بن معاویہ ان بارہ خلفاء میں شامل ہے جس کے دور میں اسلام کے مامون رہنے کی پیشن گوئی آپﷺ نے فرمائی تھی۔ آگے جاکر علامہ الاعظمی ’’غلمۃ من قریش کا مصداق کون لوگ ہیں؟‘‘ کے عنوان سے  مبحث قائم کرتے ہوئے قاری صاحب کی اس بات کا رد کرتے ہیں کہ وہ اس حدیث کا مصداق یزید بن معاویہ کو قرار دیتے ہوئے کس طور سے  اس نظرئیے کو اہلسنت کے عقائد میں داخل بتاتے ہیں  جبکہ  اہلسنت کے عقائد کی کتابوں میں ایسا کچھ مذکور نہیں اور جب ایک عقیدہ ائمہ اربعہ اور سلف کی تشریحات سے ثابت ہی نہیں تو ۱۴۰۰ سالوں کے بعد اس کو اہلسنت کے  عقائد میں شامل کرنا چہ معنی دارد۔ اسی طرح سے علامہ الاعظمی ’’؁ ۶۰ ہجری اور امارۃ صبیان‘‘ کی سرخی قائم کرکے  مفصل بحث کرکے یہ ثابت کرتے ہیں کہ غلمۃ من قریش اور امارۃ صبیان والی روایات کا آپس میں کوئی تعلق نہیں اور ان دونوں روایات کو  یزید کے ساتھ جزم سے جوڑنا عقلی و نقلی دونوں طور سے سخت غیر درست تحقیق ہے اور تصریح فرماتے ہوئے  قاری طیب کی جناب میں عرض کرتے ہیں کہ  جب یزید کے عہد حکومت کے تمام امراء و عمال وہی  تھے، جو سیدنا معاویہؓ کے عہد میں تھے اور انہیں امراء و عمال کو  قاری صاحب  یزید کی صبیانی پارٹی فرماتے ہیں تو اللہ سے ڈرئیے کہ آپ اس صبیانی پارٹی کے قائم کرنے کا الزام سیدنا معاویہؓ پر لگارہے ہیں، حالانکہ خود قاری صاحب کے بموجب صحابہؓ کے تقدس و احترام کے پیش نظر کسی مسلمان کو اس کا تصور بھی نہ کرنا چاہیئے۔ اس بابت علامہ الاعظمی نے بہت مفصل اور شافی کلام کیا ہے جو کہ قارئین کتاب میں ملاحظہ کرسکتے ہیں۔  صفحہ ۳۴ سے علامہ الاعظمی  ’’فسق یزید کی بحث‘‘ کا مبحث قائم کرکے  قطعیت سے یہ ثابت کرتے ہیں کہ یزید کے فسق و فجور سے متعلق کوئی ایک روایت بھی ثابت نہیں اور نہ ہی کسی صحیح روایت سے یہ ثابت کیا جاسکتا ہے کہ یزید کے خلاف سیدنا حسینؓ کا خروج اس کے فسق کے سبب تھا۔ اور ساتھ ہی تفصیل سے ان تمام تاریخی واقعات کا ذکر کرتے ہیں جو کہ سیدنا معاویہؓ کے انتقال سے شروع ہوکر یزید کی بیعت سے لیکر  واقعہ کربلا اور قتل حسینؓ  پر متنج ہوتے ہیں۔ علامہ الاعظمی یزید کے فسق کے غیر ثابت شدہ نظرئیے کا ابطال کرتے ہوئے اپنی بحث کو  ان جملوں کے ساتھ ختم کرتے ہیں کہ  ’’اگر یزید فاسق ہوتا اور سیدنا حسینؓ یزید کے فسق و  فجور کو مٹانے کے لئے نکلے ہوتے تو کیا یہ ممکن  ہے کہ وہ اپنے ساتھیوں کو واپس کروادیتے؟ یا خود لوٹتے کا ارادہ کرسکتے تھے؟ یا یزید کے ہاتھ میں ہاتھ دینے کی آمادگی ظاہر کرسکتے تھے؟ یا یہ کہہ سکتے تھے کہ مجھے یزید کے پاس روانہ  کردو۔۔۔۔۔ اس وقت تک یزید کے فسق کی کوئی تاریخی شہادت نہیں ملتی، نہ اس کی شہادت ملتی ہے کہ سیدنا حسینؓ اس کے فسق کے خلاف علم جہاد بلند کرنے  کے لئے نکلے تھے، بلکہ جیسا کہ پہلے بتایا جاچکا ہے  کہ وہ اپنے آپ کو یزید سے افضل اور اس سے زیادہ مستحق خلافت سمجھتے تھے  اور اس میں کوئی شبہ نہیں ۔۔۔ اس لئے آپ اپنے مقابل میں اس کو حقدار خلافت نہیں سمجھتے تھے اور اس کے بجائے اس بات کو ملت کے لئے بہتر سمجھتے تھے کہ خود اپنی امارت قائم کریں۔‘‘ اس کے بعد علامہ الاعظمی بدلائل ثابت کرتے ہیں کہ قتل حسینؓ میں یزید کا کوئی ہاتھ نہ تھا اور مختلف روایتوں سے ثابت کیا ہے کہ شہادت حسینؓ کی خبر سن کو یزید سخت افسردہ ہوا اور عبیداللہ بن زیاد کو  سخت سست سنائی۔ ساتھ ہی اس وجہ کو بھی پوری شرح و بسط سے بیان فرمادیا کہ یزید نے قاتلین حسینؓ کو معزول کیوں نہیں کیا اور سیدنا علیؓ اور قاتلین عثمانؓ کے  واقعہ کو استدلال کے طور پر پیش  کرتے ہیں۔ گویا  ہمارے وہ بھائی جو کہ سیدنا علیؓ اور یزید بن معاویہ کی پالیسی کے تقابل کو ’’بدترین عمل‘‘ قرار دیتے ہیں، ان کی یہ چوٹ محدث احناف علامہ الاعظمی صاحب  جیسے جلیل القدر عالم پر بھی پڑتی ہے۔ الغرض قتل حسینؓ سے یزید کی برات اور قصاص حسینؓ نہ لینے کے موضوع پر الاعظمی صاحب نے اتنا عمدہ مبحث قائم کیا ہے کہ اپنے قارئین پر ایک طرح کی حجت تمام کردی ہے۔  اس کے بعد اس رسالے کی سب سے عالمانہ بحث آتی ہے اور وہ قاری محمد طیب صاحب کی اس بات کا رد ہے جہاں قاری صاحب یزید کے فسق اور اس کی بداعمالیوں کی شہرت کو  تواتر  سے ثابت قرار دینے کی کوشش کرتے ہیں۔ اس موقع پر علامہ الاعظمی نے اتنا عمدہ مبحث قائم کیا ہے اور اتنی عالمانہ بحث کی ہے کہ حقیقت میں اس مقام کو اس رسالے کا  سب سے بہترین  مبحث قرار دیا جاسکتا ہے۔ یہ مبحث قاری محمد طیب صاحب کے ساتھ ساتھ ان تمام لوگوں کے تواتر کے  اس دعویٰ  کے تار بود اکھیڑ کر رکھ دیتا ہے جو  صرف اس لئے فسق یزید کے قائل ہیں کہ امت کا جمہور اس نظرئیے کا قائل رہا ہے۔ آگے جاکر علامہ الاعظمی  نے ’’لعن یزید کا حکم‘‘ کا  عنوان قائم کرکے مختلف علماء کی تصریحات سے یہ بات ثابت کی ہے کہ اس امت کے جلیل القدر علماء یزید پر لعنت کے جواز کے قائل نہیں تھے اور اس بات کو اسلامی اصولوں کے خلاف سمجھتے رہے ہیں اور قاری طیب صاحب نے اپنی کتاب میں لعن یزید سے متعلق  جو حوالہ جات دئیے ہیں تو ایسا کرتے ہوئے قاری طیب    صاحب نے اپنے منصب سے بہت نیچے اتر کر لکھا ہے، اور علم و تحقیق کے علاوہ انصاف و دیانت کے بھی خلاف انہوں نے عجیب باتیں لکھی ہیں۔ اور پھر  علامہ الاعظمی صاحب نے مختلف مثالیں دیکر قاری محمد طیب صاحب کی حوالہ جات کی قطع و برید کو قارئین کے سامنے رکھا ہے۔ زیر نقد کتاب میں قاری محمد طیب صاحب نے ایک حیرت انگیز اصول دیا تھا جس کو آج کل کے کافی حضرات بلا کسی سوچ و بچار کے دہراتے ہیں کہ ابو مخنف کی روایتوں کو رد کرنا ناصبیت ہے۔ علامہ الاعظمی قاری صاحب کے اس دعوی پر سخت شکوہ کنا ں ہیں اور مختلف حوالہ جات سے یہ ثابت کرتے ہیں کہ بڑے بڑے محدثین  جیسے ابن کثیر و ذہبی نے بھی ابو مخنف کی بعض روایات کو رد کیا ہے تو کیا وہ ایسا کرنے سے ناصبی ہوگئے۔ اس کے آگے ہی دو مبحث ’’دندان  شہید کربلا کے ساتھ گستاخی کس نے کی؟‘‘ اور ’’ سر مبارک شام لے جایا گیا یا نہیں‘‘ قائم کرکے پہلے  کی نسبت یزید کی  طرف کرنے کو غلط ثابت کرتے ہیں اور دوسرے کی بابت بدلائل ثابت کرتے ہیں کہ سیدنا حسینؓ کا سر شام نہیں لے جائیگا اور اس بابت بھی تاریخی حقائق مہیا کرنے میں قاری  طیب صاحب نے سخت  غلط بیانی سے کام لیا ہے۔ قاری صاحب نے زیر نقد کتاب میں یہ دعویٰ کیا تھاکہ یزید کے فسق پر صحابہؓ کا اتفاق تھا جس پر  نقد کرتے ہوئے علامہ الاعظمی صاحب نے صاف لکھا کہ مہتمم صاحب کی پوری کتاب پڑھ جائیے، یزید کے فسق پر تمام صحابہؓ   کے اتفاق کا ایک ثبوت بھی انہوں نے پیش نہیں کیا ہے اور پیش کر بھی کیسے سکتے تھے جبکہ دو کے علاوہ تمام کے تما م صحابہؓ نے یزید کی بیعت کرلی تھی اور عقلاً و نقلاً کسی طرح یہ درست نہیں  ہے کہ دو کے سوا سب صحابہؓ ایک فاسق کی بیعت پر راضی ہوجائیں۔  بعینہٖ اسی طرح علامہ الاعظمی صاحب نے قاری محمد طیب صاحب کے اس دعویٰ کا ابطال بھی واضح کیا ہے جہاں انہوں نے دعویٰ کیا ہے کہ یزید کے فسق پر سلف کا اتفاق تھا۔تفاصیل قارئین کتاب میں دیکھ سکتے ہیں۔ اسی طرح یزید پر دعائے رحمت کا جواز سے متعلق دو صفحات بھی پڑھنے لائق ہیں۔کتاب کا آخری مبحث ’’غزوہ قسطنطنیہ کی بشارت اور یزید‘‘ کے عنوان سے ہے  جو کہ صفحہ ۹۳ سے شروع ہوکر صفحہ ۱۰۷ تک چلتا ہے جس میں تفصیل سے علامہ الاعظمی  قاری محمد طیب صاحب کے  ہر اس اعتراض کا جواب دیتے ہیں جس کے تحت قاری طیب صاحب یزید کو اس بشارت سے خارج کرنے کی کوشش کرتے ہیں۔ چونکہ علامہ الاعظمی محدث بھی تھے اور فقیہہ بھی سو انہوں نے اپنی اس بحث کو محدثانہ اور فقیہانہ دونوں طرق سے سجایا ہے اور دلائل کے انبار لگا کر ثابت کردیا ہے کہ کسی طور سے یزید کو جنت کی اس بشارت سے خارج قرار نہیں دیا جاسکتا بلکہ اس بشارت کے تحت ہی تھا کہ یزید قتل حسینؓ میں شامل نہ ہوسکا اور نہ ہی اس سے فسق و فجور کا ارتکاب بن سکا کیونکہ اس بشارت کی برکت سے اللہ نے اس سے ان قبیح اعمال کی توفیق اٹھالی تھی۔ آخر میں ’’خلاصہ بحث ‘‘ کے عنوان سے علامہ الاعظمی پانچ نکات کی صورت میں اپنے اس رسالہ کا خلاصہ بیان فرماتے ہیں  کہ  (۱) سیدنا حسینؓ باغی نہیں تھے (۲) اس کا کوئی ثبوت نہیں ہے کہ یزید نے سیدنا حسینؓ کو قتل کیا یا اسکا حکم دیا (۳) یزید کافر و مرتد یا فاسق نہیں تھا (۴) یزید نہ تو ائمہ علم میں سے تھا نہ ائمہ تقویٰ میں سے تھا بلکہ وہ مسلمانوں کا ایک عام خلیفہ تھا (۵) عقیدہ فسق یزید کا سنیت سے کوئی تعلق نہیں۔ المختصر  علامہ حبیب الرحمٰن الاعظمی صاحب کا  یہ رسالہ قاری محمد طیب صاحب جیسی جلیل القدر شخصیت کی کتاب پر نہ صرف ایک جامع نقد ہے بلکہ اپنے اسلوب تنقید میں ایک انتہائی سلجھی ہوئی تحریر بھی ہے جو کہ فسق یزید اور واقعہ کربلا سے متعلق ایک غیر جانبدار لیکن صائب تجزیہ فراہم کرتی نظر آتی ہے۔ قاری محمد طیب صاحب کا جو علمی مقام اہل دیوبند میں ہے، اس کے لئے بہتر تھا کہ انہیں کے مقام و مرتبہ کا کوئی شخص قاری صاحب کی کتاب ’’شہید کربلا اور یزید ‘‘ کے تسامحات کا جواب لکھے اور علامہ الاعظمی صاحب کے اس رسالے نے یہ حق کماحقہ ادا کردیا۔ واقعہ کربلا اور اس کے مباحث سے دلچسپی رکھنے والے  تاریخ کے ہر طالبعلم کو اس کتاب کا مطالعہ لازمی کرنا چاہیئے۔ کتاب کے آخر میں علامہ محمود احمد عباسی  کی کتاب ’’خلافت معاویہؓ و یزیدؒ‘‘ کے نقد میں لکھی گئی ایک اور کتاب پر بھی تبصرہ ہے جو کہ قاضی اطہر مبارکپوری کے قلم سے بنام ’’علی و حسین‘‘ کے نام سے معرض وجود میں آئی۔ علامہ الاعظمی کا اس کتاب پر تبصرہ بہت مختصر لیکن کافی سخت ہے کیونکہ بقول علامہ الاعظمی کہ  جن بدعنوانیوں کی شکایات قاضی اطہر مبارکپوری نے اپنی اس کتاب میں  علامہ عباسی کی جناب میں کی ہیں وہی ساری بدعنوانیاں ان کی اپنی   کتاب ’’علی و حسین‘‘ میں بھی موجود ہیں یعنی عبارتوں کی قطع و برید، غلط ترجمے،  سیاق و سباق سے کاٹ کر مفید مطلب  ٹکڑوں کو نقل کرنا اور اپنے لئے مضر ٹکڑوں کو حذف کرنا وغیرہ جن کے سامنے آنے کے بعد قاضی صاحب کی پوری کتاب خود ان کے فیصلہ کی رو سے ناقابل اعتبار ہوجاتی ہیں جیسا کہ قاضی صاحب نے اپنی اسی کتاب میں عباسی صاحب کی کتاب کا رد کرتے ہوئے لکھا تھا کہ  ’’جس شخص کی اس قدر خیانتیں اجاگر ہوچکی ہوں، اس کی ایک بات بھی ماننے کے قابل نہیں رہ سکتی، جبکہ ایک کتاب میں دو چار جگہ اس طرح کی خیانت سے پوری کتاب مجروح ہوجاتی ہے اور اس کی کوئی ایک سطر بھی قابل اعتماد نہیں رہتی‘‘ (علی و حسین صفحہ ۷) اور اس کے بعد علامہ الاعظمی نے قاضی اطہر مبارکپوری کے کئے ہوئے غلط تراجم، قطع و برید اور کتمان کو دلائل کے ساتھ مبرہن کیا ہے اور ثابت کیا ہے کہ عباسی صاحب کی کتاب کے رد میں خودقاضی صاحب اعتدال سے کوسوں دور جا پہنچے ۔  ذیل میں ہم قارئین کی دلچسپی کے لئے علامہ حبیب الرحمٰن الاعظمی صاحب کی اس کتاب کا ڈانلوڈ لنک مہیا کررہے ہیں، قارئین اس لنک سے کتاب ڈاونلوڈ کرسکتے ہیں: http://jmp.sh/ns2zoYJ تحریر: محمد فھد حارث

##############################
https://web.facebook.com/mohammad.f.haris/posts/10154679521664903
ایک غلط فہمی کا جواب ۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ پچھلے دنوں مختلف پوسٹس پر یزید بن معاویہ سے متعلق مباحث میں لوگوں نے مجھ پر یہ اعتراض کیا کہ میں یزید بن معاویہؒ کا دفاع کرتے ہوئے علی ؓ کی ذات پر معترض ہوجاتا ہوں جو کہ میرے ’’حب صحابہؓ‘‘ کے دعوٰی کے قطعی مخالف اقدام ہے۔ سو سوچا کہ اس بابت وضاحت دیدوں۔  جناب میری کوئی اوقات ہی نہیں کہ میں علی ؓ پر اعتراضات کرسکوں۔  اسکو "ڈیول ایڈووکیٹ" پلے کرنا کہتے ہیں اور ایسا علماء نے اکثر کیا ہے جیسا کہ مولانا منظور نعمانی کے بیٹے عتیق الرحمٰن سنبھلی جو کہ حنفی علماء میں اپنا ایک ممتاز مقام رکھتے ہیں نے اپنی کتاب ’’واقعہ کربلا اور اسکا پس منظر‘‘ میں یزید کے قاتلین حسینؓ سے قصاص نہ لینے کو علیؓ کا قاتلین عثمان ؓ سے قصاص نہ لینے کے مشابہ ٹھہراکر یزید کو اس الزام سے بری کیا ہے۔ اسی طرح جید اہلحدیث عالم حافظ صلاح الدین یوسف نے بھی اپنی کتاب ’’خلافت و ملوکیت کی تاریخی و شرعی حقیقت‘‘ میں مودودی صاحب  کا عثمانؓ پر کئے گئے اعتراض کا عموماً اسی طرح سے جواب دیا ہے۔ اب کوئی بھی انسان ان دونوں اصحاب کو علیؓ سے بغض رکھنے والا تو باور کرنے سے رہا۔  سو میں نے بھی اسی اسٹریجی کو اپنایا ہے لیکن غالباً اصحاب میری اس بات کو سمجھنے سے قاصر رہے اس لئے یہ غلط فہمی پیداہوگئی۔ اس کی مثال ایسے سمجھئے کہ میرے ایک دوست سخت معترض تھے کہ عثمانؓ نے اپنے دور میں اپنے اقربا کو بڑے بڑے عہدے دئیے۔ میں نے انکو سمجھایا کہ صحیح تاریخی تناظر میں یہ بات ثابت ہی نہیں، عثمانؓ کے عمال میں سے صرف دو حضرات ہی بنو امیہ سے تھے، لیکن پھر بھی وہ صاحب اس بات پر مصر رہے کہ نہیں جناب عثمانؓ نے اپنے اقربا کو عہدے دئیے۔ اس پر میں نے انکو  فرمایا کہ چلیں جناب ہو سکتا ہے کہ عثمانؓ نے اپنے رشتہ داروں کو عہدے دئیے ہوں، اس میں ایسی شرعی قباحت کیا ہے۔  ہو سکتا  ہے کہ عثمانؓ ان رشتہ داروں کو اس قابل سمجھتے ہوں اور ان میں یہ صلاحیت انکو دیکھتی ہو اسی لئے انہوں نے انکو یہ عہدے دئیے اور پھر اسلام  میں کہیں یہ نہیں مذکور کہ کوئی خلیفہ اپنے رشتہ داروں کو اہل سمجھتے ہوئے کوئی عہدہ نہیں دے سکتا۔ لیکن وہ پھر بھی مصر رہے اور عثمانؓ کی اس پالیسی کو اقرباپروری پر قیاس کرتے رہے۔ پھر آخر کار مجبور ہوکر میں نے ان سے کہا کہ علیؓ نے تو عثمانؓ سے زیادہ بڑھ کر اپنے رشتہ داروں کو اپنے دور حکومت میں عہدے دئیے،  جیسا کہ اپنے چچیرے بھائی قثم بن عباس ؓ کو مکہ و طائف کا عامل بنایا، دوسرے چچیرے بھائی  عبیداللہ بن عباسؓ کو یمن کا عامل بنایا،  تیسرے چچیرے بھائی عبداللہ بن عباسؓ کو بصرہ پر عامل بنایا، چوتھے چچیرے بھائی ثمام بن عباسؓ کو مدینہ پر عامل بنایا،  اپنے داماد اور بھانجے جعدہ بن ہبیرہ  کو خراسان بھیجا، اپنے بیٹے محمد بن علیؒ کو امیر عساکر بنایا اور اپنےسوتیلے  بیٹے محمد بن ابی بکر کو مصر گورنر بنا کر بھیجا۔ تو کیا اب آپ علیؓ کی پالیسی پر بھی  ایسے ہی معترض ہونگے جیسا کہ آپ عثمانؓ کی پالیسی پر معترض ہورہے ہیں، اگر نہیں اور ہونا بھی نہیں چاہیئے تو پھر یہی اصول آپکو عثمانؓ سے متعلق بھی رکھنا چاہیئے کیونکہ چاہے عثمانؓ ہو یا علیؓ شرعی نقطہ نظر سے ہر ایک نے اپنے حالات کے پیش نظر یہ کام کیا اور ان کے ہم عصر لوگوں نے اس پر اعتراض نہ کرکے اسکو سند قبولیت بخشا سو ۱۴۰۰ سالوں کے بعد ہم آپ کون ہوتے ہیں ان شخصیات پر اعتراض کرنے والے۔ تب کہیں جاکر ان حضرت کو میری بات سمجھ میں آئی اور امید ہے کہ اب آپ  لوگوں کو بھی میری بات سمجھ میں آگئی ہوگی۔ سو بعض دفعہ انسان کی توجہ دوسری طرف کروانے کے لئے ڈیول ایڈووکیٹ کا رول پلے کرنا پڑتا ہے۔ اور پھر میری سمجھ میں یہ بات نہیں آتی کہ یزید کے اچھا ثابت ہو جانے سے  کسی کا کیا نقصان ہوجائے گا۔ اللہ اور اس کے رسولﷺ نے مومنوں سے حسن ظن رکھنے کی ترغیب دی ہے۔ لیکن امیر المومنین یزید بن معاویہؒ سے متعلق حسن ظن کا یہ قانون بھلا دیا جاتا ہے اور یزید کی مخالفت میں کمنٹس پر کمنٹس اور پوسٹس پر پوسٹس لگائی جاتی ہیں کہ اگر کسی طرح سے کوئی ایک مسلمان یزیدؒ کی صالحیت ثابت بھی کر رہا ہو تو اسکی راہ میں روڑے اٹکا کر لازمی یزید کو فاسق ثابت کردیا جائے جو کہ نہ صرف ایک صحابی زادہ تھا بلکہ خیر القرون کے دور سے تعلق رکھتا تھا اور جس کے بارے میں احادیث و تواریخ کی کتب میں منجانب صحابہؓ جیسا کہ عبداللہ بن عمرؓ کے منہ سے امیر المومنین تک کے الفاظ ادا ہوئے ہیں۔ بھئی مسلمان کے ساتھ حسن ظن رکھنے کا تو یہ تقاضا ہے کہ اگر ایک مسلمان کی صالحیت اور فاسقیت دونوں پر بحث موجود ہو تو حسن ظن کے تحت اس کی صالحیت کے مباحث کو تقدم دیکر اسکو صالح مان لیا جائے لیکن پتہ نہیں یزید کے معاملے میں یہ سارے اصول کہاں غائب ہو جاتے ہیں۔ یزیدؒ جو کہ خیر القرون سے تعلق رکھتا ہے اور جس سے عقیدہ کا اختلاف بھی نہیں، اسکی بس مٹی پلید کرنے میں لگا رہا جائے، سمجھ نہیں آتا کہ ہمارے اصحاب کو یزید کی فاسقیت ثابت کرنے پر کتنے نوافل کا ثواب ملنے کی امید ہے۔ اگر ایسا کچھ ہے تو ہمیں بھی بتا دیا جائے تاکہ نبی ﷺ کے فرمان کے برخلاف ہم بھی مرے ہوئے لوگوں کو برا بھلا کہیں اور نبیﷺ کا فرمان کہ مرے ہوئے لوگوں کا ذکر برائی سے نہ کرو کو یزید کے معاملہ میں اٹھا کر معاذاللہ ردی کی ٹوکری میں پھینک دیں۔ نوٹ: میں علیؓ کو خلیفہ راشد مانتا ہوں اور خلفائے ثلاثہ کے بعد اصحاب عشرہ مبشرہ میں جو کہ امت میں سب سے افضل ہیں، ان کو ان میں سے مانتا ہوں۔ ذاتی فضلیت میں علیؓ کا درجہ معاویہؓ سے بہت بلند ہے اور دونوں کے مراتب صحابیت میں تفاوت بھی، البتہ شرف صحابیت میں دونوں برابر ہیں۔

##############################
https://web.facebook.com/mohammad.f.haris/posts/10154670270064903
علی عمران بھائی کی یزید سے متعلق تحقیق کی وضاحتیں (حصہ آخر) ۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ علی عمران بھائی نے جو تیسرا اور آخری نکتہ پیش کیا تھا وہ کچھ اس طرح سے ہے: نکتہ نمبر ۳: .. چلتے چلتے ایک اور بات..یزید کے عاشق اس کی فضیلت ثابت کرنے کے لئے حدیثِ قسطنطینیہ پیش کرتے ہیں، جس کے مطابق قسطنطنیہ پر پہلی بار حملہ آور جماعت مغفور لہ ہے..اور یزید نہ صرف اس جماعت میں شامل تھا، بلکہ اس کا امیر تھا.. عرض یہ ہے کہ اول تو یہ بات ہی پایہء تکمیل نہیں پہنچتی کہ یزید اس جماعت میں شامل تھا.کیونکہ کئی سارے حضرات اس کے قائل ہیں کہ وہ اس جماعت کا حصہ نہیں تھا، بلکہ اس کی جماعت نے تو بعد میں حملہ کیا تھا اور یہ اجر پہلی جماعت لے گئی ہے. اور اگر بالفرض ہو بھی، تب بھی علم حدیث کیساتھ ادنیٰ تعلق رکھنے والے احباب جانتے ہیں کہ اس طرح کی احادیث مقید بالشروط ہوتی ہیں..جیسے بشرط یہ کہ وہ کفر، شرک وغیرہ کا مرتکب نہ ہو جائے وضاحت: یہاں  ایک نکتہ میں دو نکات کو سمیٹا گیا ہے۔ جہاں تک پہلے نکتہ کا تعلق ہے تو ہمیں پورا حسن  ظن  ہے کہ علی عمران بھائی   نے واقعی یہ بات ’’چلتے چلتے‘‘ ہی کی ہوگی کیونکہ ان جیسے علم والے انسان سے اتنے سطحی اعتراض کی سنجیدگی سے امید رکھنا ان کی جناب میں سوئے ادبی ہی ہوسکتی ہے۔ جس طرح سے غزوہ قسطنطنیہ متفقہ ہے اسی طرح سے یزید کا اس کے پہلے لشکر کا امیر ہونا بھی متفقہ علیہ مسئلہ ہے۔ یہ تو بہت بعد میں شیعہ تاریخ سے متاثر  چند حضرات نے اس حقیقت کا انکار کرنا چاہا لیکن دلائل کے میدان میں انکو منہ کی کھانی پڑی۔ خیر سے علی عمران بھائی نے یزید کے  اول جیش من امتی میں  نہ ہونے سے متعلق کوئی دلائل نہیں دئیے، اس لئے ہم ان دلائل کا بودہ پن یہاں واضح نہیں کر رہے وگرنہ ہم کو وہ دلائل  اور انکا جواب یہاں نقل کرنے میں طمانیت ہی محسوس ہوگی۔ فی الحال ہم صرف چند اکابر کی طرف سے اس کی تصریح کرکے کہ یزید بن معاویہؒ اول جیش من امتی میں شامل تھے علی عمران بھائی کی اس غلط فہمی کو رفع کرنا چاہینگے ۔  اس حدیث کی شر ح میں صحیح بخاری کے سب سے بڑے شارح علامہ ابن حجر عسقلانی ’’فتح الباری‘‘ میں فرماتے ہیں: ’’مھلب کا کہنا ہے کہ اس حدیث میں معاویہؓ کی منقبت ہے کیونکہ سب سے پہلے انہوں نے بحری جہاد کیا ، نیز ان کے بیٹے کی منقبت ہے کیونکہ سب سے پہلے اسی نے شہر قیصر یعنی قسطنطنیہ پر جہاد کیا۔ ‘‘ ( حاشیہ صحیح بخاری ) اسی طرح بخاری کے ایک اور شارح علامہ قسطلانی نے  ’’مدینہ قیصر‘‘ کی تشریح کرتے ہوئے لکھا ہے کہ اس سے رومی نصرانیت کا صدر مقام قسطنطنیہ مراد ہے۔ پھر اسی حدیث کے حاشیہ میں لکھتے ہیں: ’’شہر قیصر پر پہلا جہاد یزید بن معاویہ نے کیا جس کے ہمراہ سادات صحابہ کی ایک جماعت بھی تھی مثلاً عبداللہ بن عمر، عبداللہ بن عباس، عبداللہ بن زبیر اور ابو ایوب انصاری رضوان اللہ اجمعین‘‘ (صحیح بخاری، جلد اول، صفحہ ۴۱) اسی  طرح شیخ الاسلام ابن تیمیہ یہ حدیث نقل کرکے اپنی کتاب منھاج السنۃ میں لکھتے ہیں: ’’پہلا لشکر جس نے اس شہر (قسطنطنیہ) پر جہاد کیا، اس کا امیر لشکر یزید تھا۔ اور جیش ایک مقررہ تعداد ہے غیر معین نہیں۔ اور اس لشکر کے ہر ہر شخص کا مغفرت میں شامل ہونا قوی تر ہے۔ کہا جاتا ہے کہ یزید نے اسی حدیث کی وجہ سے قسطنطنیہ پر جہاد  میں حصہ لیا۔(منھاج السنۃ، جلد ثانی، صفحہ ۳۵۲) امید ہے کہ  علی عمران بھائی کی یہ غلط فہمی کہ یزید بن معاویہ  کا لشکر اول جیش من امتی والا نہیں تھا، رفع ہوگئی ہوگی کیونکہ اکابر اہلسنت کی تصریحات سے یہ بات ’’پایہ تکمیل‘‘ کو پہنچ جاتی ہے۔ ہم امید کرتے ہیں کہ اس وضاحت کے بعد علی عمران بھائی اپنے اس نکتہ پر بھی نظر ثانی فرمائیں گے۔ دوسرے نکتہ میں علی عمران بھائی نے جو بات بیان کی ہے، ہم اس پر اس قدر زیادہ انگشت بدنداں ہیں کہ خود کو کچھ کہنے کے قابل ہی نہیں پارہے، یہ ’’مقید بالشروط‘‘ جیسی باتیں کرکے تو اہل تشیع نے ابو بکرؓ سے لیکر سارے عشرہ مبشرہ کو  قرآنی آیات و احادیث میں موجود بشارات کے باوجود دین سے باہر کیا ہوا ہے۔ مناسب معلوم ہوتا ہے کہ اس نکتہ کی وضاحت کے لئے   حنفی عالم قاضی طاہر  ہاشمی کی تحریر رقم کردی جائے۔ قاضی طاہر ہاشمی علی عمران بھائی کے نکتہ کے رد میں فرماتے ہوئے لکھتے ہیں: ’’ایک مسلمان کا ایمان ہے کہ نبیﷺ کی زبان مبارک سے جو خبر بھی نکلی، وہ اللہ کے دئیے ہوئے علم کی یقینی روشنی میں نکلی۔ لہٰذا  آپ ﷺ نے بحری جہاد اور قسطنطنیہ  کے حوالے سے جو جنت کی مغفرت کی بشارت دی ہے، اس کا اطلاق تمام شرکاء پر  ہو گا اور اس کے عموم سے کسی ایک فرد کو بھی خارج نہیں کیا جاسکتا۔ کیونکہ وعدہ جنت و مغفرت، اللہ علام الغیوب اور علیم بذات الصدور کی طرف سے ہے۔ یہ بات بھی قابل غور ہے کہ نبی ﷺ نے نہ تو کوئی شرط لگائی اور نہ اس بشارت سے کسی کو مستثنیٰ کیا۔  اور یہ بات بھی بالکل واضح ہے کہ حدیث میں دی گئی جنت و مغفرت کی بشارت کو ان بشارتوں پر قیاس بھی نہیں کیا جاسکتا، جن میں اللہ اور اس کے رسول ﷺ نے بعض اعمال و افعال کے بارے میں اطلاع دی ہو کہ جس نے یہ کام کیا، وہ جنت کا اور جس نے یہ کام کیا، وہ جہنم کا مستحق ہوگا۔ جو حضرات تاویلات بعیدہ کا سہارا لیکر ان بشارتوں سے شرکاء جنگ میں کسی کو خارج کرتے  ہیں (اور وہ بھی قائدین لشکر کو)، وہ دراصل غیر شعوری طور  پر اہل تشیع کی پیروی ا اتباع میں ایسا کررہے ہیں۔ کیونکہ شیعہ بھی اسی قسم کی تاویلات کرتا ہے جیسے  قرآن حکیم نے صحابہ کرام کو ’’رضی اللہ عنھم و رضواعنہ‘‘ کا سرٹیفکیٹ دیا ہے، تو اہل تشیع اس آیت کو صحیح تسلیم کرتے ہوئے یہ دعویٰ کرتے ہیں کہ یہ درست ہے کہ آنحضرت ﷺ کی زندگی میں انہیں یہ سند دی گئی تھی لیکن چونکہ وہ آپﷺ کی وفات کے بعد (العیاذ باللہ) مرتد ہوگئے، اس لئے وہ اس اعزاز کے مستحق نہیں رہے۔ اسی طرح نبی ﷺ نے دس افراد کے نام لیکر انہیں جنت کی بشارت دی۔ جنہیں عشرہ مبشرہ کہا جاتا ہے۔ جن میں حضرات ابو بکر، عمر، عثمان، علی، طلحہ، زبیر، سعد، سعید، عبدالرحمٰن، اور ابو عبیدہ رضی اللہ عنہم شامل ہیں۔ اہل تشیع کے اصول کے نزدیک یہ بشارت صحیح ہے لیکن نبی ﷺ کے وصال کے بعد خصوصاً خلفائے     ثلاثہ ابو بکرؓ، عمرؓ، عثمانؓ سے افعال قبیحہ صادر ہوئے جیسے اہل بیت کا حق چھینا، ان پر ظلم کیا اور مال فدک غضب کیا۔ لہٰذا وہ اس بشارت سے خارج ہیں۔ کیا کوئی مسلمان ایسا تصور بھی کرسکتا ہے؟ اہل اسلام کے نزدیک ان حضرات کی مغفرت یقینی ہے۔ کیونکہ اللہ کے رسولﷺ، اللہ کے عطاکردہ علم صحیحہ و قطعیہ کی روشنی میں بشارت دیتے ہیں جو غلط ہو ہی نہیں سکتی۔ اسی طرح زیر بحث حدیث میں جنت و مغفرت کی بشارت کا اطلاق تمام شرکاء پر ہوگا اور قائدین اور سپہ سالار اس بشارت کے سب سے پہلے مصداق ہونگے۔ صحیح بخاری کی اس زیر بحث حدیث میں نبی ﷺ نے اپنی امت کے دو لشکروں کے متعلق جنت و مغفرت کی بشارت دی۔ اول الذکر ’’جنت کے وجوب‘‘ کی بشارت سیدنا معاویہؓ کے دور امار ت میں پوری ہوئی۔ جس کا ذکر پیچھے گزر چکا ہے۔ اور ثانی الذکر پیشن گوئی آپ کے دور خلافت راشدہ میں پوری ہوئی اور یہ ایک ناقابل تردید حقیقت ہے۔ اسی غزوہ کے بارے میں نبی ﷺ کی طرف سے دی گئی بشارت ’’مغفورلھم‘‘ میں شامل ہونے کے لئے شوق شہادت اور جذبہ  جہاد سے سرشار ہوکر صحابہ ؓ و تابعینؒ گوشے گوشے سے دمشق پہنچنے لگے۔ جن میں حضرات عبداللہ بن عمرؓ، عبداللہ بن عباسؓ، عبداللہ بن زبیرؓ، حسین بن علیؓ اور میزبان رسول ابو ایوب انصاری ؓ وغیرہم نے بھی مدینہ منورہ سے تشریف لاکر اس لشکر میں شمولیت اختیار فرمائی۔ جس کی امارت و سپہ سالاری سیدنا معاویہؓ نے اپنے جواں سال فرزند ’’فتی العرب‘‘ امیر یزیدؒ کے سپرد فرمائی۔‘‘ (تذکرہ سیدنا معاویہؓ صفحہ ۲۹۴ تا ۲۹۶) ہمیں قوی امید ہے کہ اپنے آخری نکتہ کی وضاحت کے بعد جو کہ قاضی طاہر ہاشمی صاحب کے قلم سے ہے، علی عمران بھائی یزید بن معاویہؒ کے متعلق اپنے نظریہ پر نظر ثانی کرکے انکو اس حدیث کا مصداق مانتے ہوئے انکی مغفرت و بزرگی کے قائل ہوجائینگے کیونکہ بزرگی کا منتہی  جنت کے علاوہ اور کچھ نہیں جو کہ لسان نبوتﷺ کے ذریعے یزید و حسین ؓ دونوں کو غزوہ قسطنطنیہ میں شرکت کے انعام کے طور پر انشاءاللہ ملیگی۔

##############################
https://web.facebook.com/mohammad.f.haris/posts/10154666366604903
واقعہ کربلا اور ا سکا پس منظر ایک نئےمطالعے کی روشنی میں - اردو

##############################
https://web.facebook.com/mohammad.f.haris/posts/10154664255774903
علی عمران بھائی کی یزید سے متعلق تحقیق کی وضاحتیں (حصہ دوم) ۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ علی عمران بھائی کا دوسرا نکتہ یہ ہے کہ :  نکتہ نمبر ۲: دوسری بات..واقعہء حرہ میں ٹھیک ہے رنگ آمیزی بہت بڑھا کر پیش کی گئی ہے..جن پر کئی معقول سوالات پیدا ہوسکتے ہیں..مگر ان سے بھی بڑھ کر سوال یہ تھا کہ اس خروج کے اندر براہ راست صحابہ رض شریک تھے.. سوال یہ ہے کہ یہ صحابہ جن کے بارے میں ہمارا عقیدہ ہے کہ بلاشبہ عادل ہیں، کس بناء پر یزید کے خلاف ہوگئے؟ اس بات کو چھوڑیں کہ جن باتوں پر انہوں نے خروج کیا، وہ اس درجہ کے قابل تھیں یا نہیں، حقیقت مگر یہ ہے کہ کچھ تو تھا نا، جس کی وجہ سے یہ حضرات خروج جیسے عمل کے لئے تیار ہوگئے تھے..! سو جناب کچھ ہی نہیں، بہت کچھ تھا،تبھی تو یہ حضرات نقض بیعت جیسی اہم ذمہ داری سر پر اٹھانے کے لئے تیار ہوگئے تھے۔  صحابہ رض کے بارے میں تو ہمارا عقیدہ ہے کہ وہ نیت کے درجے میں مخلص تھے، چاہے عمل کے اندر غلط ہوگئے ہو،لہذا ہم تو ان کی ہی طرفداری کریں گے نہ کہ یزید کی.. جن حضرات نے خروج نہیں کیا، اس کی وجہ یہ نہیں تھی کہ وہ یزید کو بالکلیہ درست سمجھتے تھے، بلکہ وہ خروج کو اس سے بڑی مصیبت سمجھ کر خاموش تھے وضاحت: علی عمران بھائی کا یہ نکتہ غالباً غلط فہمی پر مبنی ہے۔ واقعہ حرہ میں کسی ایک  ایسے شخص کا نام نہیں لیا جاسکتا جس پر معروف معنی میں صحابیت کا اطلاق ہوتا ہوں، مثلاً جس نے نبی ﷺ کی رویت کے ساتھ ان کی صحبت بھی اٹھائی ہو۔ البتہ جن لوگوں نے یزید کی بیعت توڑنے کو  برا جانا وہ سب معروف معنوں میں صحابی تھی جیسا کہ عبداللہ بن عمرؓ، عبداللہ بن عباسؓ، جابر بن عبداللہؓ وغیرہ۔ پھر  علی عمران بھائی کا یہ دعویٰ بھی بلا دلیل ہے کہ  جو لوگ یزیدکی بیعت پر مستقیم رہے وہ  خروج کو بڑی مصیبت سمجھ کر خاموش ہوگئے، گویا ’’آیا جب وقت قیام تو نادان سجدے میں گرگیا‘‘، کسی ایک صحیح روایت سے ثابت نہیں کیا جاسکتا کہ یزید کی بیعت پر مستقیم رہنے والے صحابہ کی یہ نیت تھی یا پھر وہ دل میں یزید کو فاسق ق فاجر یا اسکی خلافت میں کراہت جانتے تھے، اگر ایسا ہے تو اسکا صحیح السند ثبوت علی عمران بھائی کو دینا  چاہیئے تھا۔ خیر آگے ہم اکابر دیوبند کی تحریر سے یہ بات بھی واضح کردینگے کہ  اکابر دیوبند کی نظروں میں بھی یزید میں کوئی ایسی بات نہیں تھی کہ اس کی بیعت فسخ کی جائے۔ جن لوگوں نے  نقض بیعت کی اور جو بیعت پر مستقیم رہے صرف ان کے مراتب کا  ہی تقابل کرلیا جاتا تو بیعت توڑنے والوں کا غلطی پر ہونا اظہر من الشمس ہوجاتا۔ واقعہ حرہ  میں  بیعت توڑنے والوں میں قریش کے لیڈر عبداللہ بن مطیع العدوی تھے جبکہ انصار کے لیڈر عبداللہ بن حنظلہ الانصاری تھے۔ مقام حیرت یہ ہے کہ ان دونوں کی صحابیت بھی مختلف فیہ ہے اور جن محدثین نے ان کی صحابیت کی  جانب اشارہ کیا ہے انہوں نے بھی صرف ان کی رویت کا ذکر کیا ہے، صحبت  نبویﷺ کا ذکر نہیں۔ ہمیں چندہ حیرت نہ ہوتی اگر علی عمران بھائی کے بجائے کسی اور کی طرف سے یہ بات آتی،  لیکن علی عمران بھائی ایسی بات کررہے ہیں جنہوں نے کچھ عرصہ پہلے ہی مروان ؓ بن الحکم ؓ کی صحابیت کی نفی سے متعلق پوسٹ لگائی تھی، حالانکہ مروانؓ کی صحابیت کے دلائل تو ان دونوں حضرات کی صحابیت سے زیادہ قوی ہیں۔ لیکن وہاں  صحابیت کی نفی اور یہاں یزید کے خلاف مقدمہ مضبوط کرنے کے لئے صحابیت پر اصرار۔ یہ کوئی مناسب بات تو نہیں۔    پھر علی عمران بھائی کا یہ فرمانا کہ ان لوگوں کا نقض بیعت کرنا بہت بڑی ذمہ داری تھی  جو کہ  ’’بہت کچھ ہونے کا‘‘ گویا ثبوت ہے تو یہ بھی غیر معقول بات ہے کیونکہ اس طرح سے تو  ان مختلف فیہ صحابی و تابعی حضرات کے مقابلہ میں علی ؓ کی نقض بیعت عشرہ مبشرہ طلحہ بن عبیداللہؓ اور زبیر بن العوامؓ نے بھی کی تھی، وہاں تو  علی ؓ کے خلاف ’’بہت کچھ ہونے کی‘‘ کی دہائی نہیں دی جاتی  بلکہ بجا طور پر اس کو علی ؓ کے مقابلہ میں طلحہ ؓ اور زبیر ؓ کی اجتہادی غلطی باور کروادیا جاتا ہے تو پھر یزید بن معاویہؒ کے کیس میں  یہ باغیوں کی اجتہادی غلطی کیوں نہیں ہوسکتی۔ جبکہ باغیوں میں کوئی بھی معروف معنوں میں صحابی تھا ہی نہیں چہ جائیکہ طلحہ و زبیرؓ کا مقام۔ جبکہ یزید کی بیعت پر عبداللہ بن عمرؓ، عبداللہ بن عباسؓ وغیرہ  نہ صرف مستقیم تھے بلکہ دوسروں کو بھی نصیحت کرتے رہے اور باغیوں کا قطعی کوئی ساتھ نہ دیا۔ پھر علی عمران بھائی  کی نظروں سے غالباً یہ حقیقت بھی محو رہ گئی کہ یزید بن معاویہؒ کی طرف سے جو فوج باغیوں کے خلاف اقدام کرنے آئی تھی اس کے کمانڈر نبی ﷺ کے سن رسیدہ صحابی  مسلم بن عقبہ نافع الفہری ؓ  تھے۔ کہاں تو عبداللہ بن مطیع اور عبداللہ بن حنظلہ  جیسے اشخاص کی  مختلف فیہ صحابیت کی بات اتنی قطیعت سے کرنا اور کہاں اس چیز کو قطعی نظر انداز کردینا کہ باغیوں کی سرکوبی پر جو فوج بھیجی گئی تھی اس کا کمانڈر اور اس کے کئی لوگ متفقہ صحابی تھے جنھوں نے نبی ﷺ کی صرف رویت نہیں بلکہ صحبت کا شرف بھی اٹھایا تھا سو اگر دفاع کرنا ہے تو پھر مسلم بن عقبہؓ کے صحابی ہونے کی بناء پر انکے اس اقدام کا بھی دفاع کیجئے۔  اب آخر میں ہم  علی عمران بھائی کا یہ احتمال کہ یزید فاسق و فاجر تھا اور بھی ’’بہت کچھ تھا‘‘ کی وضاحت امیر  شریعت مولانا سید عطاءاللہ شاہ بخاری کے قلم سے رقم کرتے ہیں تاکہ علی عمران بھائی کو یزید بن معاویہؒ سے متعلق سوئے ظن کی نفی خود اکابر دیوبند کی تحریروں سے مل جائے۔ امیر شریعت مولانا سید عطاءاللہ شاہ بخاری فرماتے ہیں: ’’یزید کے متعلق میرا  تو کوئی تاثر نہیں ہے، بہ قول محقق دوراں، برکت العصر جانشین امیر شریعت سیدی و مرشدی، حضرۃ اقدس سید ابو معاویہ ابو زر بخاری مد ظلہ، البتہ سیدنا  حسینؓ کا تاثر یہ ہے کہ وہ اسے مسلمان سمجھتے تھے اور فرماتے تھے: اگر وہ میری بات سن کر مان لے تو میں اس کی بیعت کرنے کو تیار ہوں۔ لہٰذا میرا اپنا کوئی تاثر نہیں، نہ میں نے یزید کو دیکھا ہے، نہ اس کے پیچھے نماز پڑھی ، سیدنا حسینؓ نے اپنے بڑے بھائی سیدنا حسن ؓ سمیت سیدنا امیر معاویہؓ سے بیعت کے بعد دمشق جاکر اس کے ساتھ نمازیں بھی پڑھیں، اکٹھے کھانا کھایا، وہ ان کے ہاتھ بھی دھلاتا رہا، سیدنا امیر معاویہؓ سامنے بیٹھے ہوئے ہوتے تھے۔ پھر ۵۱ ہجری محرم کے مہینہ میں قسطنطنیہ کے میدان میں قائد لشکر ہونے کی وجہ سے اس کے پیچھے نمازیں بھی پڑھیں۔ حضرت ابو ایوب انصاری ؓبھی تھے، سیدنا  حسینؓ بھی تھے،  عبداللہ بن عمرؓ بھی تھے، عبداللہ بن عمرہؓ بھی تھے، عبداللہ بن زبیر ؓ بھی تھے، عبداللہ بن عباسؓ بھی تھے اور بہت سے جلیل القدر صحابہؓ بھی تھے۔ ان سب نے ۵۱ ہجری کے معرکہ میں اس دور میں قسطنطنیہ کے فوجی کمانڈر یزید کے پیچھے نمازیں پڑھیں۔ اور جب اسی میدان میں میزبان رسولﷺ حضرۃ ابو ایوب انصاریؓ کا انتقال ہوگیا تو شرعی ضابطہ اور مسنون عمل   کے مطابق یزید نے ابو ایوب کا جنازہ پڑھایا۔ تو تمام صحابہ سمیت سیدنا حسینؓ نے بھی  یزید  کی قیادت میں شرکت جہاد کی طرح اس کی امامت میں نماز جنازہ بھی ادا کی تھی۔ اب تاثر سمجھ میں آگیا؟ دل ٹھنڈا ہوگیا؟ بہرحال کیف وہ کلمہ گو تھا، مسلمان تھا۔ کیریکٹر ہم نے نہیں دیکھا اور عام روایات جعلی اور مشکوک ہیں۔ سیدنا حسین نے اس کو یہ نہیں کہا جو آپ عام طور پر کہتے ہیں اور جو کچھ نام کے مولوی یا ذاکر اس کے متعلق کہتے ہیں۔  سیدنا حسینؓ نے وہ نہیں کہا۔وہ فرماتے تھے، یہ ان کی باتوں کا خلاصہ ہے کہ : ہم میں اپنے اپنے باپ کی وجہ سے اختلاف ہے، وہ دونوں لڑے تھے۔ اب ہم دونوں کی لڑائی ختم ہوسکتی ہے۔ وہ میری شرائط مان لے، مجھ سے گفتگو کرے تو[ اضع یدی فی یدہ] میں اس کے ہاتھ میں ہاتھ دینے اور بیعت کرنے کو تیار ہوں ‘‘ (اقتباس از مقالہ مولانا محمد  عبدالرحمٰن جامی نقشبندی،  بعنوان شہید کربلا سیدنا حسینؓ، مطبوعہ پندرہ روزہ ’’الاحرار‘‘ لاہور، صفحہ ۱۵، سیدنا حسین ؓ نمبر، یکم تا پندرہ جولائی ۱۹۹۲) ہم علی عمران بھائی کو مشورہ دینگے کہ واقعہ حرہ سے متعلق وہ مولانا مطلوب الرحمٰن ندوی کا مضمون ’’تصویر کا دوسرا رخ‘‘ ضرور مطالعہ فرمائیں جو کہ آج سے قریباً پچیس سال پہلے مولانا مناظر احسن گیلانی کے بنو امیہ کے حوالہ سے ایک تنقیدی مقالہ کے جواب میں الفرقان لکھنو ستمبر و اکتوبر  ۱۹۹۲، صفحہ ۴۴ تا ۴۶ میں چھپا تھا۔ اس کے علاوہ اس موضوع پر اگر مولانا منظور نعمانی کے فرزند مولانا عتیق الرحمٰن سنبھلی کی کتاب’’ واقعہ کربلا اور اسکا پس منظر ‘‘بھی پڑھ جائیں گے تو واقعہ حرہ سے متعلق کئی اشکالات رفع ہوجائینگے اور یزید بن معاویہؒ کا دامن علی ؓ کی طرح بعض لوگوں کے  فسخ بیعت کرنے کے باوجود پاک نطر آئے گا انشاءاللہ۔ (جاری ہے ۔۔۔۔)

##############################
https://web.facebook.com/mohammad.f.haris/posts/10154661086524903
علی عمران بھائی کی یزید سے متعلق تحقیق کی وضاحتیں (حصہ اول) ۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ محرم کی شروعات سے پہلے ہی فیس بک پر احباب کے درمیان یزید کی صالحیت اور فاسقیت کی بحث چھڑ گئی اور جس نے بالآخر افراط و تفریط کی شکل اختیار کرلی۔ کسی نے یزید کو اٹھا کر صحابہؓ کے درجہ سے بھی بالا کردیا تو کسی نے اس کے خلاف شکایتوں کا پنڈورا باکس کھول ڈالا۔ ہمیں فی الحال تو یہاں یزید بن معاویہؒ کا مقدمہ لڑنے کی کوئی  حاجت نہیں کیونکہ ہمیں اندازہ ہے کہ کٹ حجت لوگ  ہماری لاکھ صفائیوں کے باوجود اپنے موقف سے پیچھے ہٹنے کو تیار نہ ہونگے۔ البتہ یہاں جو چند سطریں لکھنے کے ارادہ سے آ بیٹھے ہیں تو یہ ان احباب کے لئے  ہیں جن سے ہمیں قطعی حسن ظن ہیں کہ وہ ان چند لوگوں میں سے ہیں جن کے اندر علمی تعصب و ہٹ دھرمی قطعی نہیں بلکہ ان کو جو صحیح بات جہاں سے ملتی ہے اسکو لے لیتے ہیں اور اگر کسی بات پر ان کا دل مطمئن نہ بھی ہو تو سامنے والے سے پورے ادب سے اختلاف کرتے ہیں۔ ان احباب میں ایک علی عمران بھائی ہیں اور دوسرے راشد قدوس بھائی۔اور سر دست  بیانیہ بھی دراصل علی عمران بھائی کی ایک پوسٹ  ’’یزید سے متعلق کچھ حقائق‘‘ کے تتمہ کے طور پر عرض کی جارہی ہے اس کو کسی صورت بھی جواب در جواب نہ سمجھا جائے بلکہ اسکو  علی عمران بھائی کی پوسٹ میں اٹھائے گئے کچھ نکات کی وضاحت باور کیا جائے جن کے بارے میں ہمارا حسن ظن یہی ہے کہ علی عمران بھائی کا ذہن ان وضاحتوں کی طرف نہیں گیا ہوگا، اسی لئے انہوں نے اپنی پوسٹ میں  یہ نکات اٹھائیں۔ چونکہ علی عمران بھائی ایک عالم ہیں اور ہم ایک عامی، سو کچھ مناسب معلوم نہیں ہوتا کہ ہم ان کی جناب میں اپنی جانب سے کچھ عرض کریں سو مناسب یہی سمجھا کہ علی عمران بھائی کی جناب میں وضاحتیں اکابر دیوبند علماء کی تحریرات سے سامنے رکھے کیونکہ بہر حال علماءکی بات ایک عامی سے زیادہ اپنے اندر وزن رکھتی ہے۔ علی عمران بھائی نے یزید بن معاویہ ؒ سے متعلق پہلا نکتہ یہ اٹھایا: نکتہ نمبر ۱: ’’ سوال جو بنتا ہے، وہ یہ ہے کہ جن لوگوں نے حضرت حسین رض کو مارا، ظلماً مارا..تاریخ کا ادنی طالب علم بھی جانتا ہے کہ حضرت امام رح نے اہل کوفہ کے احوال معلوم ہوجانے کے بعد اور یزیدی لشکر کا رکاوٹ بن جانے کے بعد تین باتیں کہی تھیں، ان میں سے کوئی بھی بات ایسی نہیں تھی کہ جس کی بناء پر حضرت حسین رض اور آپ کے ساتھی اس سلوک کے حقدار ٹھہرتے ہیں! اس کے باوجود یزید، جو کہ وقت کا حکمران تھا اور جس کے ہاتھ میں سفید وسیاہ کا اختیار تھا، اس نے ان قاتلین کے خلاف کیا کیا؟ یزید کی طرفداری کرنے والے دل پر ہاتھ رکھ کر بتائیں کیا نواسہء رسول، نوجوانان جنت کا سردار اس سلوک کے لائق تھا؟ کیا خانوادہء نبوت اس طرح دربدر، ٹھوکریں کھانے کے لائق تھا کہ کبھی کوفہ لایا جارہا، کبھی دمشق طلب کیا جارہا؟‘‘ وضاحت: علی عمران بھائی کے اس نکتہ کی وضاحت میں مجدد اسلام و محقق اہلسنت مولف ’’معارف الحدیث‘‘ مولانا منظور نعمانی کے صاحبزادے علامہ عتیق الرحمٰن سنبھلی جو جید حنفی علماء میں شمار کئے جاتے ہیں، اپنی کتاب ’’واقعہ کربلا اور اس کا پس منظر‘‘ جس کا ابتدائیہ نو صفحات میں ان کے والد گرامی مولانا منظور نعمانی صاحب نے تحریر فرمایا ہے،  رقم طراز ہیں: ’’یہ سوال جب کسی عام آدمی کی طرف سے سامنے آئے  تو کوئی حیرت کی بات نہیں ہوتی، مگر جب پڑھے لکھے لوگ بھی یہ سوال اٹھاتے ہیں تو پھر حیرت ہوئے بغیر نہیں رہتی۔ اس لئے کہ نارضامندی اور سزا دہی کا کوئی ایسا لازمی تعلق نہیں ہے کہ ایک حاکم نے اپنے ماتحت کی کسی بات کو ناپسند کیا ہو تو وہ اسے سزا بھی ضرور دے۔ بہت سی دفعہ ناخوشی کا اظہار بھی اس آدمی پر کرنا مناسب نہیں سمجھا جاتا ہے اور اس کی کیسی قابل لحاظ مثال ہمارے سامنے موجود ہے کہ حضرت علیؓ کی فوج میں بلکہ ان کے نہایت خاص متعمدین میں وہ لوگ شامل تھے جو قاتلان عثمانؓ کے سرکردہ شما ر کئے جاتے تھے اور خود علی ؓ کو اس الزام سے انکار نہ تھا، مگر اس مطالبہ کے جواب میں کہ ان کو سزا دی جائے یا ورثاء  عثمانؓ کے سپرد کیا جائے، علیؓ کو ہمیشہ یہی کہنا پڑا کہ حالات اجازت نہیں دیتے۔ یعنی سزا کا مطالبہ کرنے والے بھی موجود تھے، اصولاً علی ؓ کو  مطالبہ سے اتفاق بھی تھا، پھر بھی مصالح وقت کا مسئلہ ایسا تھا کہ آپ اس پر عملدرآمد نہیں کرسکتے تھے۔ تو اب اگر ہم یزید کے لئے کوئی جداگانہ اصول نہیں بناتے ہیں، تب بڑی آسانی سے محسوس کرسکتے ہیں کہ : ’’جس ابن زیاد نے یزید کے ہاتھ سے نکلتے ہوئے عراق کو نہ صرف روک لیا تھا بلکہ جو طوفان وہاں یزید کے خلاف  تیار ہورہا تھا، اس کا رخ اس نے تمام  تر حسینؓ کے خلاف موڑ کے دکھادیا، یزید کے لئے کیسے ممکن تھا کہ اس کا سر قلم کرنے کی بات سوچے۔ ‘‘‘‘  ( واقعہ کربلا اور اسکا پس منظر صفحہ ۲۵۰۔۲۵۱ ) یہ یاد رہے کہ اس کتاب میں موجود مواد کو مولانا منظور نعمانی کی بھرپور تائید حاصل ہے بلکہ اس کے ابتدائیے میں انہوں نے اشارات بھی دئیے ہیں کہ یزید بن معاویہؒ  سے متعلق نظریات بد سے اس کتاب کے بعد انہوں نے رجوع کرلیا تھا۔ اسی  طرح کچھ اسی طرح کی وضاحت  قاضی  محمد طاہر ہاشمی نے اپنی کتاب سیدنا معاویہؓ میں اور امیر شریعت عطاء  اللہ شاہ بخاری  نے بھی فرمائی ہیں( دیکھئے  مقالہ از مولانا محمد عبدالرحمٰن جامی نقشبندی، بعنوان ’’شہید کربلا سیدنا حسینؓ‘‘ ص۱۵) امید ہے کہ  جلیل القدر اکابر دیوبند کی یزید بن معاویہؒ کے قتل حسینؓ کی بابت ابن زیاد وغیرہ سے قصاص نہ لینے کی وضاحت سے  علی عمران بھائی کی تسلی ہوگئی ہوگی اور وہ اپنے اس نکتہ پر نظر ثانی کرینگے وگرنہ خارجی ذہن رکھنے والے لوگ علیؓ کی جناب میں  قاتلین عثمانؓ سے قصاص نہ لینے کی صورت میں اس نکتہ کو اعتراض کے طور پر پیش کرسکتے ہیں۔ (جاری ہے۔۔۔۔)
