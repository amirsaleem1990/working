##############################
https://web.facebook.com/MMushtaqYusufzai/posts/776480149433378?comment_tracking=%7B%22tn%22%3A%22O%22%7D
ہزار مرتبہ کابل نکو تر از دلّی است کہ آں عجوزہ عروسِ ہزار داماد است (کابل دلّی سے ہزار مرتبہ بہتر ہے کیونکہ وہ بڑھیا تو ہزار شوہروں کی بیوی رہی ہے۔) اقبال
##############################
https://web.facebook.com/MMushtaqYusufzai/posts/776257929455600?comment_tracking=%7B%22tn%22%3A%22O%22%7D
پلاسٹک بیگز اور سرمایہ دارانہ ذہنیت --------------- تو 14 اگست سے اسلام آباد میں پلاسٹک بیگز پر پابندی لگ جائے گی اور یہ قابلِ سزا جرم بن جائے گا۔ پلاسٹک کے نقصانات گنوانے پر اب سیکڑوں پوسٹس بھی لکھی جائیں گی، ٹاک شوز بھی ہوں گے، کالمز بھی لکھے جائیں گے اور سارا ملبہ گرے گا کسی ریڑی بان پر، کسی سبزی فروش پر، کسی کریانہ سٹور پر۔ واہ واہ کے ڈونگرے بھی برسائے جائیں گے اور اس شور و غوغا میں دھیان نہیں جائے گا تو اس طرف کہ کیا پلاسٹک صرف شاپرز میں استعمال ہوتا ہے؟ کیا ملٹی نینشل کارپوریشنز کی ہزاروں لاکھوں پراڈکٹس میں مسلسل پلاسٹک استعمال نہیں ہورہا؟ ذرا ارد گرد نظر تو دوڑائیے۔ گھر کے اندر ہی دیکھیے۔ صابن کا ریپر ہو، یا ہینڈ واش، پانی کی بوتل ہو، یا سوفٹ ڈرنکس کی بوتل، شیمپو ہو یا چپس کا پیکٹ، اوپر نیچے دائیں بائیں، آگے پیچھے ہر طرف پلاسٹک ہی پلاسٹک۔ لیکن ہمارا فوکس ہوگا پلاسٹک بیگز پر۔ قانون کیسے سرمایہ دارانہ نظام کا آلۂ کار بن جاتا ہے، اس تضاد سے خوب معلوم ہوجاتا ہے۔ غریب ریڑی بان کو سزا دی جائے گی اور ملٹی نیشنل کارپوریشنز پلاسٹک کا زہر بیچ کر کروڑوں کماتی رہیں گی۔
##############################
https://web.facebook.com/MMushtaqYusufzai/posts/777143709367022?comment_tracking=%7B%22tn%22%3A%22O%22%7D
گران افغانستان
##############################
https://web.facebook.com/MMushtaqYusufzai/posts/777074392707287?comment_tracking=%7B%22tn%22%3A%22O%22%7D
خو دا زڑہ مے راتہ وائی، دا ھڈوکی مے گونڑیگی چہ اخر بہ سوک اوچت کڑی د جانان د مخ نقاب!  (غنی خان) ------ (لیکن میرا دل یہ کہہ رہا ہے اور میرا وجود گنگنا رہا ہے کہ آخر کوئی محبوب کے رخ سے نقاب ہٹا ہی دے گا!)
##############################
https://web.facebook.com/MMushtaqYusufzai/posts/777655872649139?comment_tracking=%7B%22tn%22%3A%22O%22%7D
جمہوری اقدار پر ٹسوے بہانے کے بجاے  ہر پارٹی اپنے بِکے ہوئے گھوڑوں کے خلاف  دستوری اور قانونی کارروائی کرے۔جمہوری اقدار پر ٹسوے بہانے کے بجاے  ہر پارٹی اپنے بِکے ہوئے گھوڑوں کے خلاف  دستوری اور قانونی کارروائی کرے۔
##############################
https://web.facebook.com/MMushtaqYusufzai/posts/777417202673006?comment_tracking=%7B%22tn%22%3A%22O%22%7D
سینیٹ اور کرپشن ----------- پاکستان کے پہلے دستور (1956ء) کی رو سے پارلیمنٹ کا ایک ایوان تھا اور اس میں دونوں صوبوں (مشرقی و مغربی پاکستان) کی برابر سیٹیں تھیں۔ (آبادی کی بنا پر مشرقی پاکستان کی اکثریت کے مقابلے کےلیے مغربی پاکستان کے صوبوں اور ریاستوں کو 1955ء میں ملا کر ایک یونٹ، یعنی ایک صوبہ، بنادیا گیا تھا۔)  1962ء کے دستور کے تحت بھی یہی بندوبست رہا۔ 1973ء کے دستور میں پارلیمنٹ کے دو ایوان بنادیے گئے۔ ایوانِ زیریں، قومی اسمبلی، کےلیے اصول یہ طے پایا کہ یہاں سیٹیں آبادی کی بنیاد پر دی جائیں گی اور ایوانِ بالا، سینیٹ، کےلیے اصول یہ طے پایا کہ یہاں چاروں صوبوں کو برابر کی نمائندگی دی جائے گی۔ گویا سینیٹ کو وفاق کی علامت بنادیا گیا۔ تاہم سینیٹ کو وفاق کی علامت بننے میں کئی مسائل کا سامنا کرنا پڑا: مثلاً پاکستان میں صرف صوبے ہی تو نہیں تھے؛ قبائلی علاقے بھی تھے۔ چنانچہ وفاق کے زیر انتظام قبائلی علاقوں کےلیے الگ سیٹیں مختص کی گئیں جبکہ صوبوں کے زیر انتظام قبائلی علاقوں کےلیے ایسا کوئی بندوبست نہیں کیا گیا کیونکہ انھیں صوبوں کا ہی حصہ مان لیا گیا۔ (پچیسویں ترمیم کے وقت جب قبائلی علاقے صوبہ خیبر پختونخوا میں ضم کیے گئے تو قبائلی علاقوں کی مخصوص نشستیں ختم ہوگئیں۔ ) پھر وفاقی دار الحکومت کےلیے نمائندگی کا مسئلہ اور پھر بالخصوص جنرل ضیاء اور جنرل مشرف کے دور میں اور پھر اٹھارویں ترمیم کے موقع پر ٹیکنوکریٹس ، علما، خواتین اور اقلیتوں کےلیے مخصوص نشستوں کا معاملہ یوں اٹھا کہ سینیٹ میں چار صوبوں کی برابر کی نمائندگی کے اصول کئی طریقوں سے پامال ہوگئے۔ یوں ہوتے ہوتے وفاق کی علامت والی بات بیچ میں کہیں رہ گئی اور سینیٹ میں دیگر امور کا بھی خیال رکھا جانے لگا۔ امریکا میں سینیٹ میں تمام ریاستوں کی برابر کی نمائندگی ہوتی ہے (ہر ریاست  کےلیے دو سیٹیں) اور سینیٹرز کا انتخاب براہ راست ہوتا ہے۔ پاکستان میں سینیٹ کا تصور تو امریکا سے لیا گیا لیکن انتخاب کےلیے براہ راست عوام کے ووٹوں کے بجاے طریقِ کار یہ طے پایا کہ صوبوں کی چودہ نشستوں (اور اسی طرح علما، ٹیکنوکریٹس و اقلیتوں کی مخصوص نشستوں) پر انتخاب صوبائی اسمبلی کے ممبران کریں گے۔ اس طرح کرپشن کےلیے باقاعدہ گنجائش پیدا کرلی گئی۔ ذرا سوچیے کہ صوبہ پنجاب سے چودہ سینیٹرز کا انتخاب اگر براہ راست عوام کے ووٹوں سے ہوتا تو کتنی بڑی کیمپین کی ضرورت ہوتی لیکن جب چودہ نشستوں کےلیے پنجاب کی صوبائی اسمبلی کے 371 ارکان کو الیکٹورل کالج کی حیثیت حاصل ہوگئی تو ایک نشست کےلیے 27 ارکان اسمبلی کا ووٹ کافی ہوا۔ گویا پنجاب سے سینیٹ کے الیکشن کےلیے امیدوار نے 27 ارکان ہی پر محنت کرنی ہے اور اگر انتخاب بلوچستان سے ہو تو صرف 5 ارکان اسمبلی ہی کی ضرورت ہوتی ہے (بلوچستان اسمبلی میں 65 ارکان ہوتے ہیں اور انھوں نے سینیٹ کےلیے 14 ارکان کا انتخاب کرنا ہوتا ہے)۔ کوئی حیرت کی بات نہیں ہے  کہ سب سے زیادہ بولیاں بلوچستان کی اسمبلی میں ہی لگتی ہیں اور "نادیدہ قوتوں" کا پسندیدہ پلے گراؤنڈ بلوچستان اسمبلی ہی ہوتی ہے جہاں عام طور پر کسی خاص سیاسی پارٹی کی اکثریت بھی نہیں ہوتی۔ سینیٹرز کو عوام منتخب نہیں کرتے اور عوام کو پتہ بھی نہیں ہوتا کہ سینیٹرز کو ملنے والے فنڈز کہاں اور کیسے استعمال ہوتے ہیں؟ ایم این ایز اور ایم پی ایز کو تو لوگوں سے ملنا پڑتا ہے اور اگلے الیکشن کے موقع پر بہت کچھ دیکھنا اور سننا بھی پڑتا ہے لیکن سینیٹرز اس جھنجھٹ سے بے نیاز ہوتے ہیں۔ ہمارے مردان سے الحاج محمد علی خان ہوتی سالہا سال سینیٹر بلکہ سینیٹ میں قائد ایوان رہے اور بہت ہی شریف اور صاحب علم آدمی تھے لیکن مردان میں ان کے حجرے کے آس پاس محلوں میں بھی کسی کو علم نہیں ہوتا تھا کہ سینیٹر صاحب کب آئے، کب گئے اور انھوں نے اس دوران میں کیا کچھ کیا؟  پھر چونکہ سینیٹرز کا کوئی تعلق عوام سے نہیں ہوتا ، اس لیے عوام کے سامنے جوابدہی کی انھیں فکر ہی نہیں ہوتی۔ سچ یہ ہے کہ پاکستان میں سینیٹ خالص طبقاتی تقسیم کی علامت ہے جیسے کسی زمانے میں برطانیہ میں ہاؤس آف لارڈز ہوتا تھا (بلکہ اب بھی کسی حد تک ہے)۔ آخر کوئی تو وجہ ہوتی ہے کہ امریکا سے آنے والے سرمایہ کار (یا سرمایہ دار) سینیٹر بننے کو ترجیح دیتے ہیں اور ان کےلیے کیا سیکولر اور کیا مذہبی، سب جماعتوں کے دروازے کھلے ہوتے ہیں۔ (اعظم سواتی، طلحہ محمود اور کئی دیگر مثالیں فوری طور پر ذہن میں آئی ہیں۔) پھر یہ بھی دیکھیے کہ سینیٹ اگر صوبوں کی نمائندگی کے اصول پر قائم ہے تو یہ کیسے ممکن ہے کہ ایک ہی گھر کے تین افراد سینیٹ کے ارکان بن جائیں؟ (ایک زمانے میں صوبہ سرحد سے سینیٹر گلزار، سینیٹر عمار اور سینیٹر وقار ہوتے تھے۔) کیا یہ گھر کی نمائندگی ہے یا صوبے کی؟ اس معاملے میں بھی سیکولر اور مذہبی جماعتیں یکساں ذمہ دار ہیں۔ 2006ء میں سینیٹ کے انتخاب کے موقع پر ایم ایم اے نے پروفیسر خورشید صاحب کو صوبہ سرحد سے سینیٹ کی جنرل سیٹ کےلیے نامزد کیا ۔ پروفیسر صاحب کی اہلیت، صلاحیت، دیانت سب کچھ ہر شک و شبے سے بالاتر ہے لیکن کیا وہ صوبہ سرحد کے نمائندے کی حیثیت رکھتے تھے؟  ایسے ادارے کےلیے انتخاب بہت بڑی سرمایہ کاری کے بغیر ممکن نہیں ہوتا اور سرمایہ کار تو سرمایہ کاری منافع کےلیے ہی کرتا ہے۔ حقیقت یہ ہے کہ سینیٹ کے ادارے کی تعمیر میں ہی خرابی کی صورت مضمر ہے۔ چنانچہ آج اگر بعض سرمایہ کاروں نے منافع کا سنہرا موقع دیکھ کر ووٹ خراب کیے، یا پارٹی لائن کی مخالفت کی، تو اس میں حیرت کی کیا بات ہے؟ آخر پارٹی نے بھی ان کا انتخاب کوئی میرٹ پر تھوڑی کیا تھا۔ کل پارٹی نے منافع لیا، آج سینیٹر نے لے لیا۔  Tit for tat
##############################
https://www.facebook.com/MMushtaqYusufzai/posts/777685362646190?comment_tracking=%7B%22tn%22%3A%22O%22%7D
چہ بے حسہ شم ورکیگم، چہ احساس لرم سوزیگم نہ طاقت شتہ د سکون ، نہ ھمت د اضطراب ! (بے حس ہوجاؤں تو فنا ہوجاؤں؛ احساس رکھوں تو جل جاؤں۔ نہ سکون برداشت کرنے کی طاقت ہے، نہ ہی اضطراب سہنے کی ہمت۔) غنی خان
##############################
https://www.facebook.com/MMushtaqYusufzai/posts/777682372646489?comment_tracking=%7B%22tn%22%3A%22O%22%7D
شکر ہے کہ پوپلزئی صاحب کو کل چاند نظر نہیں آیا۔ آ بھی کیسے سکتا تھا جبکہ چاند عید الفطر کا نہیں تھا!شکر ہے کہ پوپلزئی صاحب کو کل چاند نظر نہیں آیا۔ آ بھی کیسے سکتا تھا جبکہ چاند عید الفطر کا نہیں تھا!
##############################
https://www.facebook.com/MMushtaqYusufzai/posts/778366082578118?comment_tracking=%7B%22tn%22%3A%22O%22%7D
زکاۃ اور ٹیکس: غامدی صاحب کی پیدا کردہ غیر ضروری الجھن  ----------------------------- کسی زمانے میں غامدی صاحب کا موقف تھا کہ حکومت زکاۃ کی شرح میں تبدیلی نہیں کرسکتی اور اس نے اپنے سارے اخراجات زکاۃ کی مخصوص شرح سے حاصل ہونے والے محدود مال سے ہی پورے کرنے ہیں۔ اب ان کے نزدیک قابلِ زکاۃ اموال، نصابِ زکاۃ اور شرح کے متعلق اختیار حکومت کے پاس ہے اور یوں ان کے اور غلام احمد پرویز صاحب کے موقف میں کوئی خاص فرق باقی نہیں رہا ہے۔ اس موقف پر تفصیلی تنقید کےلیے سردست فرصت دستیاب نہیں ہے۔ فی الوقت فقہاے کرام کے موقف کا خلاصہ پیش کیا جاتا ہے۔ فقہاے کرام کا موقف یہ ہے کہ زکاۃ ایک مالی عبادت ہے۔ اس عبادت کی ادائیگی کےلیے مخصوص اموال پر مخصوص شرائط کے ساتھ مخصوص شرح سے مخصوص مقدار عائد کی جاتی ہے جو مخصوص مصارف میں خرچ کی جاتی ہے۔ اس تصور کی رو سے حکومت صرف اموال ظاہرہ پر ہی زکاۃ وصول کرسکتی ہے (اور اس پر دیگر قیود بھی لاگو ہوتی ہیں)۔ اموال باطنہ کی زکاۃ ہو، یا زکاۃ کے علاوہ دیگر واجب صدقات، ان کی ادائیگی فرد کا کام ہے اور وہ انفرادی طور پر کرتا ہے۔  باقی رہا ٹیکس کا معاملہ تو اس کا جواز اس پر منحصر ہے کہ حکومت کیا  خدمات دے رہی ہے، ان پر اس کا خرچہ کتنا ہوتا ہے اور ان اخراجات کےلیے اس کے پاس دستیاب ذرائع کیا ہیں؟ اگر خدمات جائز ہوں، اخراجات مناسب ہوں، دستیاب ذرائع سے وہ اخراجات پورے نہ ہوتے ہوں، تو حکومت ٹیکس لگا سکتی ہے، ورنہ نہیں۔  یہ خلاصہ ہوا۔ تفصیل کسی او وقت، ان شاء اللہ۔ ------------- پس نوشت: جناب ڈاکٹر عرفان شہزاد صاحب کا کہنا ہے  کہ غامدی صاحب شرح میں تبدیلی کے قائل نہیں ہیں، البتہ باقی امور میں ان کا موقف درست بیان کیا گیا ہے۔ اس پر عرض کیا: تصحیح کےلیے شکریہ قبول کیجیے۔  یہ بات اپنی جگہ حیران کن ہے کہ قابلِ زکاۃ اموال کون سے ہیں؟ کون سے اموال کو زکاۃ سے مستثنی کیا جائے؟ نصاب کیا ہو اور کتنا ہو؟ ان امور میں اختیار حکومت کو ہو تو شرح کی تبدیلی کا اختیار اس کے پاس کیوں نہیں ہوسکتا؟
##############################
https://www.facebook.com/MMushtaqYusufzai/posts/778342369247156?comment_tracking=%7B%22tn%22%3A%22O%22%7D
شریعہ اکیڈمی کی مطبوعات کی فہرست یہ مطبوعات آپ کو پچاس فی صد ڈسکاؤنٹ کے ساتھ مل سکتی ہیں۔
##############################
https://web.facebook.com/MMushtaqYusufzai/posts/781163052298421?comment_tracking=%7B%22tn%22%3A%22O%22%7D
تین سال قبل اس دن کوئٹہ میں قیامت برپا کی گئی تھی۔ اللہ شہیدوں کی شہادت قبول کرے اور ہمیں ظالموں کو کیفر کردار تک پہنچانے کی توفیق دے۔
##############################
https://web.facebook.com/MMushtaqYusufzai/posts/781162202298506?comment_tracking=%7B%22tn%22%3A%22O%22%7D
یہ سوال پچھلے سال کیا تھا لیکن اب پھر یاد آگیا ہے سابقہ فاٹا کےلیے خواتین کی مخصوص نشستوں کے انتخاب پر!
##############################
https://web.facebook.com/MMushtaqYusufzai/posts/787958081618918?comment_tracking=%7B%22tn%22%3A%22O%22%7D
اپنی خودی پہچان، او غافل افغان!  --------------- گران افغانستان تہ یومِ استقلال اومبارکی ورکوم او ورسرہ د اقبالؔ لاہوری کلام پیرزو کوم --------------- رومی بدلے، شامی بدلے، بدلا ہندستان تو بھی، اے فرزندِ کہستاں! اپنی خودی پہچان اپنی خودی پہچان او غافل افغان! موسم اچھا، پانی وافر، مٹی بھی زرخیز جس نے اپنا کھیت نہ سینچا وہ کیسا دہقان! اپنی خودی پہچان او غافل افغان! اونچی جس کی لہر نہیں ہے وہ کیسا دریاے! جس کی ہوائیں تند نہیں ہیں وہ کیسا طوفان! اپنی خودی پہچان او غافل افغان! ڈھونڈ کے اپنی خاک میں جس نے پایا اپنا آپ اس بندے کی دہقانی پر سلطانی قربان اپنی خودی پہچان او غافل افغان! تیری بے علمی نے رکھ لی بے علموں کی لاج عالم فاضل بیچ رہے ہیں اپنا دین ایمان اپنی خودی پہچان او غافل افغان!
##############################
https://web.facebook.com/MMushtaqYusufzai/posts/787951828286210?comment_tracking=%7B%22tn%22%3A%22O%22%7D
خوب گزری تھی جو مل بیٹھے تھے دیوانے دو ----------- قیصر بھائی کے ساتھ مالے، مالدیپ، میں  19 اگست 2016ء
##############################
https://web.facebook.com/MMushtaqYusufzai/posts/788563151558411?comment_tracking=%7B%22tn%22%3A%22O%22%7D
آزادی کی جنگ اور بین الاقوامی قانون (1) ----------------- آزادی کی جنگ کی شرعی حیثیت پر الگ گفتگو کی ضرورت ہے لیکن چوں کہ بعض لوگ بین الاقوامی قانون سے ناواقفیت کی بنیاد پر یہ سمجھتے ہیں کہ معاصر قانون کی رو سے اسے ناجائز سمجھا جاتا ہے ، اس لیے یہاں اس ضمن میں بین الاقوامی قانون کی کچھ تفصیلات دی جارہی ہیں ۔  بین الاقوامی قانون میں آزادی کی جنگ کے جواز اور عدم جواز پر بحث ”حق خود ارادیت“ (Right of Self-determination) کے لیے جد و جہد پر بحث کے ضمن میں شروع ہوئی۔  معاصر بین الاقوامی قانونی نظام کی ابتدا یورپ میں ”قومی ریاست“(Nation-state) کے تصور سے ہوئی۔ اس تصور کا بنیادی مفروضہ یہ تھا کہ ایک ریاست کے اندر رہنے والے لوگ ایک قوم ہیں۔ یورپ میں یہ تصور جس طرح وجود میں آیا اور جس طرح اس نے پرانے نظام کی جگہ لی اس پس منظر میں یورپ کی حد تک اس تصور سے کوئی بڑا مسئلہ پیدا نہیں ہوا، اگرچہ کہیں کہیں ایک ریاست کے اندر رہنے والے لوگ خود کو ”الگ قوم“ متصور کرکے ”آزادی“ حاصل کرنے اور ”الگ ریاست“ کی تشکیل کے لیے آواز بلند کرتے رہے۔ البتہ جب یورپی اقوام کے قبضے کے خلاف ایشیا، افریقہ اور لاطینی امریکہ میں مزاحمت کا سلسلہ شروع ہوا تو ”قومی آزادی کی جنگ“ (War of National Liberation) کے جواز اور عدم جواز پر بحث بھی شروع ہوئی۔  ظاہر ہے کہ قابض قوتیں ابتدا میں اس کے جواز کی قائل نہیں ہوسکتی تھیں، اور چوں کہ بیسویں صدی کے ربع اول تک یورپی قوموں کا تصور یہی تھا کہ ریاست کو جنگ شروع کرنے کا مطلق اختیار ہے جو اس کے اقتدار اعلی (Sovereignty)کا لازمی نتیجہ ہے، اس لیے یورپی قبضے اور تسلط کے خلاف جہاں بھی مزاحمت ہوئی اسے ناجائز قرار دیا گیا اور مزاحمت کاروں کو ”دہشت گرد“ (Terrorists) کا خطاب دیا گیا۔ یہیں سے آزادی کی جنگ اور دہشت گردی کے تعلق پر بحث شروع ہوئی۔ پھر آزادی کی جنگ لڑنے والوں نے بھی دہشت گردی کے خطاب کو اپنے لیے اعزاز سمجھنا شروع کیا اور یہ بات مشہور ہوگئی کہ ایک شخص جسے دہشت گرد کہتا ہے وہ دوسرے کے نزدیک آزادی کی جنگ لڑنے والا مجاہد ہے:  One man's terrorist is another's freedom fighter.  پہلی جنگ عظیم کے خاتمے (1918ء) پر جو بین الاقوامی نظام وجود میں آیا اس میں آزادی کی جنگ اور حق خود ارادیت کی جد و جہد کی بحث کو ایک نیا رخ دیا۔  اس جنگ عظیم میں ترکی اور جرمنی نے شکست کھائی اور ان کے زیر تسلط علاقوں پر برطانیہ، فرانس اور ان کے اتحادیوں کا قبضہ ہوگیا۔ جنگ کے دوران میں ہی انہوں نے مستقبل کے متعلق جن امور پر آپس میں اتفاق کیا تھا ان میں ایک امر یہ تھا کہ جنگ کے بعد ان علاقوں کو کس طرح تقسیم کرنا ہے، بالخصوص مشرق وسطی کے نقشے کو نئے سرے سے بنانے (Redrawing the Map of the Middle East) کا منصوبہ بنایا جاچکا تھا۔ اسی طرح افریقہ کے وہ علاقے جو اس وقت تک جرمنی کے قبضے میں تھے ان کی تقسیم کا بھی فیصلہ ہوچکا تھا۔ 1918ء میں ”میثاقِ مجلسِ اقوام“ (Covenant of the League of Nations) کے ذریعے ایک عالمی تنظیم قائم کی گئی۔ ان علاقوں کی تقسیم کے لیے میثاق کے تحت ایک ”نظامِ انتداب“ (Mandate System) وضع کیا گیا جس کے تحت طے پایا کہ یہ علاقے مختلف یورپی طاقتوں کو بطور ”ذمہ داری“ (Mandate) دیے جائیں گے اور ان یورپی طاقتوں کی ذمہ داری ہوگی کہ وہ ان علاقوں کے لوگوں کو اپنی حکومت خود چلانے (Self-rule) کا اہل بنائیں اور اس مقصد کے لیے ان کی تربیت کریں۔ پھر جب وہ اس کے اہل ہوجائیں گے تو یورپی طاقتیں ان پر قبضہ ختم کرلیں گی۔ یوں دو صدیوں سے جاری ظلم و استحصال کو ایک قانونی شکل دے دی گئی۔  اس نظام کے تحت مقبوضہ علاقوں کو تین درجوں میں تقسیم کیا گیا:  درجۂ اول (Mandate 'A'):  اس درجے میں رکھے گئے علاقوں کو کاغذات کی حد تک یہ حق دیا گیا کہ وہ اپنے اوپر قبضے کے لیے یورپی طاقتوں میں کسی کو اپنی مرضی سے چن سکتے ہیں۔ ویسے عملاً ایسا کچھ نہیں ہوا اور عراق کے امیر فیصل نے فرانس جاکر جب اس سلسلے میں مذاکرات کی کوشش کی تو کسی نے اس کی بات سنی ہی نہیں۔ ان علاقوں میں قابض یورپی طاقت کی ذمہ داری یہ تھی کہ وہ ان علاقوں کے لوگوں کو ”انتظامی امور میں مشورے اور تعاون“دیں یہاں تک کہ یہ خود اپنے پیروں پر کھڑے ہونے کے اہل ہوجائیں۔ عرب علاقے جو اس وقت تک عثمانی سلطنت کا حصہ تھے اس درجے میں رکھے گئے۔ شام کا علاقہ فرانس کے سپرد کیا گیا جبکہ عراق، فلسطین اور دریائے اردن کے پار کا علاقہ برطانیہ کو دیا گیا۔ یاد رہے کہ 1917ء میں برطانوی وزیر خارجہ بالفور نے عالمی صہیونی تنظیم کے سربراہ کے ساتھ وعدہ کیا تھا کہ جنگ کے خاتمے پر برطانیہ فلسطین میں یہودیوں کے لیے ”قومی وطن“ (National Home) کی تشکیل میں ہر ممکن مدد دے گا۔  درجۂ دوم (Mandate 'B'):  اس درجے میں زیادہ تر افریقہ کے وہ علاقے رکھے گئے جو اس وقت تک جرمنی کے مقبوضہ جات تھے۔ ان علاقوں کو مجلس اقوام کی تمام ممبر ریاستوں کی تجارت کے لیے آزاد رکھا گیا۔ البتہ قابض ریاستوں کی ذمہ داری قرار دی گئی کہ وہ ان علاقوں میں غلاموں کی تجارت اور اسلحے کی ترسیل ختم کرنے کی کوشش کریں۔ ٹانگانائیکا کو برطانیہ، بیلجیم اور پرتگال میں، جبکہ کیمرون اور ٹوگولینڈ کو برطانیہ اور فرانس میں تقسیم کردیا گیا۔  درجۂ سوم (Mandate 'C'):  اس درجے میں مغربی افریقہ اور بحر الکاہل میں جرمنی کے سابقہ مقبوضہ جات کو رکھا گیا۔ مغربی افریقہ کے علاقوں کو جنوبی افریقہ کے حوالے کیا گیا جبکہ بحر الکاہل کے علاقوں کو آسٹریلیا، نیوزی لینڈ اور جاپان میں تقسیم کیا گیا۔ مجلس اقوام کی ممبر ریاستوں کو ان علاقوں میں تجارت کی قطعاً اجازت نہیں تھی۔ واضح رہے کہ درجۂ دوم اور درجۂ سوم کے علاقوں کے لوگوں کو قابض فوج میں ملازمت کی اجازت بھی نہیں تھی۔  یہاں اس بات کی وضاحت ضروری محسوس ہوتی ہے کہ پہلی جنگ عظیم سے قبل ان یورپی طاقتوں نے جن علاقوں پر قبضہ کیا تھا ان پر وہ اپنا قبضہ قانونی طور پر جائز اور مستقل سمجھتی تھیں اور انتداب کا نظام ان کے لیے نہیں تھا۔ چنانچہ مثال کے طور پر برصغیر کو 1857ء سے ”برطانیۂ عظمی“کا حصہ سمجھا جاتا تھا اور اسے ”برطانوی ہند“ کہا جاتا تھا۔ برطانیہ کے بادشاہ کے القابات میں ایک لقب ”شہنشاہِ ہند“ کا بھی تھا۔  1919ء کے ورسائی معاہدے (Treaty of Versailles) میں یورپ کی حد تک علاقائی تنازعات کے حل بھی کوشش کی گئی۔  چنانچہ جرمنی کے مقبوضہ علاقے ”طاس ِسار“ (Saar Basin) کو فرانس کے قبضے میں دیا گیا تاکہ جرمنی کے حملے سے فرانس کو جو نقصان پہنچا اس کی تلافی ہوسکے! البتہ ساتھ ہی طے پایا کہ اس علاقے کے لوگوں سے پندرہ سال بعد استصواب رائے (Plebiscite) کیا جائے گا۔ 1935ء میں کیے گئے استصواب رائے میں لوگوں کی غالب اکثریت نے جرمنی کے ساتھ الحاق کے حق میں رائے دی۔  1864ء میں جرمنی نے ڈنمارک سے شمالی اور مرکزی شلیز وگ (Schlezwig) کے علاقے قبضے میں لیے تھے۔ یہاں جب استصواب رائے کیا گیا تو شمالی علاقے نے ڈنمارک کے ساتھ اور مرکزی علاقے نے جرمنی کے ساتھ الحاق کو اختیار کیا۔  ایک اور استصواب رائے کے ذریعے بالائی سلیشیا (Upper Silesia) کو جرمنی اور پولینڈ کے درمیان تقسیم کردیا گیا۔  (جاری)
##############################
https://web.facebook.com/MMushtaqYusufzai/posts/788324771582249?comment_tracking=%7B%22tn%22%3A%22O%22%7D
شہباز شریف کو تو چلیں قمر درد ہے لیکن باقی سیاستدان  توسیع کے خلاف کب بولیں گے؟شہباز شریف کو تو چلیں قمر درد ہے لیکن باقی سیاستدان  توسیع کے خلاف کب بولیں گے؟
##############################
https://web.facebook.com/MMushtaqYusufzai/posts/789781591436567?comment_tracking=%7B%22tn%22%3A%22O%22%7D
وقف اور بیت المال شخصِ اعتباری نہیں ہیں ۔  ---------------------------------- تین سال قبل کی تحریر جو آج صحیح موقع پر سامنے آئی ہے۔ ۔۔۔۔۔۔۔۔۔۔۔ ممتاز عرب عالم الخیاط نے وقف کو شخص اعتباری ماننے کے لیے سب سے مضبوط کیس بنایا ۔بعد کے لوگوں نے انھی کے دلائل کو اپنے الفاظ میں پیش کرنے کی کوشش کی ہے ۔  الخیاط کے موقف کا خلاصہ یہ ہےکہ وقف کا ناظر (caretaker/administrator) وقف کے لیے دین لے سکتا ہے جو وقف کے فوائد (جنھیں اصطلاحاً "غلۃ" کہا جاتا ہے ) سے ادا کیا جاتا ہے ، یہاں تک کہ اگر یہ ناظر تبدیل کیا جائے اور اس کی جگہ کسی اور شخص کو ناظر مقرر کیا جائے تو دین کا مطالبہ پچھلے ناظر کے بجاے نئے ناظر سے کیا جائے گا جو اسے وقف کے غلہ سے ادا کرے گا ۔ اس سے خیاط نے یہ فرض کیا کہ گویا حقوق اور فرائض وقف کے ہی ہیں اور اس طرح وقف ایک "شخص ِ اعتباری " ہوگیا !  یہ موقف بہت ہی غلط مفروضات پر قائم ہے ، نہ صرف شخص اعتباری کے تصور کے متعلق بلکہ وقف کے متعلق بھی !  پہلے وقف کی طرف آئیے ۔  وقف ہے کیا چیز ؟ لغوی طور پر تو وقف کا مطلب ہے "روک دینا " لیکن یہاں کیا روکنا مراد ہے ؟ امام ابو حنیفہ کہتے ہیں کہ اس سے مراد یہ ہے کہ "عین کو واقف (وقف وجود میں لانے والے ) کی ملکیت پر روک دیا جائے " ( حبس العین علی ملک الواقف ) ۔ صاحبین کا موقف اس کے برعکس یہ ہے کہ "عین کو حکماً اللہ تعالیٰ کی ملکیت پر روک دیا جاتا ہے " ( حبس العین علی حکم ملک اللہ ) ۔  اب پہلی بات تو یہ ہے کہ ملکیت کا روک دینا ، کہ آگے اس کی منتقلی کسی صورت نہ ہو ، جیسا کہ وقف کی جانے والی عین کے بارے میں قاعدہ ہے کہ : لا تباع و لا توھب و لا تورث ( نہ اسے بیچا جاسکتا ہے ، نہ ہبہ کیا جاسکتا ہے ،نہ وہ کسی کو میراث میں مل سکتی ہے ) ، تو یہ شریعت کے عام قواعد کے خلاف ہوا ۔ عین کی ملکیت کی آگے منتقلی ہی اصل قاعدہ ہے ۔ اسی لیے وقف کو "خلاف القیاس " کہا جاتا ہے ۔  دوسری بات یہ ہےکہ وقف کے فوائد جن لوگوں کو ملیں گے ( موقوف لھم ) ان فوائد کے بدلے ان پر اس وقف کو پہنچنے والے نقصانات کی ذمہ داری اٹھانے کا فریضہ بھی عائد ہوتا ہے کیونکہ اگر وہ فائدہ اٹھائیں اور نقصان کے لیے ذمہ دار نہ ہوں تو یہ فائدہ ربا ہوجائے گا ! قاعدہ یہی ہے کہ : الخراج بالضمان( کسی سے شے سے آپ تبھی فائدہ اٹھاسکتے ہیں جب اس کے نقصان کی ذمہ داری بھی آپ اٹھائیں ) ۔ چناں چہ جس طرح آپ کا خادم یا غلام آپ کو فائدہ دیتا ہے تو اس خادم یا غلام کا خرچہ بھی آپ کو اٹھانا پڑتا ہے ، اسی طرح موقوف لھم جب وقف سے فائدہ اٹھاتے ہیں تو عین موقوفہ کا خرچہ اور عین موقوفہ کو پہنچنے والے نقصان کی ذمہ داری اٹھانے کا فریضہ بھی ان پر عائد ہوتا ہے ۔ ( والعین بمنزلۃ الخادم و العبد ، لان الخراج بالضمان ، وصار کنفقۃ العبد ۔ )  تیسری بات یہ ہے کہ ناظر کی قانونی حیثیت موقوف لھم کے وکیل (agent) کی ہے ۔ وکالت کے متعلق حنفی فقہ کا قاعدہ یہ ہے کہ وکیل جب کوئی چیز خریدتا یا فروخت کرتا ہے تو تیسرا فریق براہ راست اصیل (principal)سے مطالبہ نہیں کرسکتا ، نہ ہی اصیل براہ راست تیسرے فریق سے مطالبہ کرسکتا ہے بلکہ تیسرا فریق بھی وکیل سے اور اصیل بھی وکیل سے مطالبہ کرے گا ، اگر چہ ملکیت تیسرے فریق سے اصیل کو اور اصیل سے تیسرے فریق کو منتقل ہوجاتی ہے ۔ اسے عقد کے "حقوق" اور "حکم " میں فرق کہتے ہیں ۔ حکم سے مراد ملکیت کی منتقلی ہے ۔ حقوق سے مراد عقد پر عمل درآمد (performance)ہے ۔ چناں چہ تیسرا فریق خواہ مطالبہ وکیل سے کرے لیکن اصل ذمہ دار اصیل ہی ہوتاہے اور وکیل ادائیگی اصیل کے مال سے ہی کرے گا ۔ پس یہاں بھی اگر عین موقوفہ پر کوئی دین لیا گیا ہے تو خواہ مطالبہ ناظر سے کیا جائے ، ادائیگی موقوف لھم کے مال ،یعنی عین موقوفہ کے غلہ ، سے ہی کی جائے گی (و اقرب اموالھم ھذہ الغلۃ ) ۔ توجہ رہے : " موقوف لھم کے مال ،یعنی عین موقوفہ کے غلہ سے " ، نہ کہ وقف نامی کسی شخص اعتباری کے مال سے !  چوتھی بات یہ ہے کہ غلہ جس سے یہ نقصان پورا کیا جاتا ہے ، موقوف لھم کی ملکیت ہوتا ہے اور عین موقوفہ یا وقف کا جزو نہیں ہوتا ۔  پانچویں بات یہ ہے کہ نئے ناظر سے مطالبہ اس بنیاد پر کیا جاتا ہے کہ پہلے ناظر نے عقد ِ حوالہ (assignment of debt) کے ذریعے دین اس کی طرف منتقل کیا ہے ۔  آخری بات یہ ہے کہ متقدمین فقہاے کرام کیا ، متاخرین نے بھی تصریح کی ہے کہ وقف کا ذمہ نہیں ہوتا !  "وقف کا ذمہ نہیں ہوتا " کا مطلب آسان الفاظ میں یہ ہے کہ وقف کے پاس قانونی شخصیت نہیں ہوتی ؛ وقف شخص نہیں ہے !  اما الوقف ، فلا ذمۃ لہ ؛ و الفقراء (ای الموقوف لھم ) و ان کانت لھم ذمۃ لکن لکثرتھم لا تتصور مطالبتھم ؛ فلا یثبت الا علی القیم ۔  (جہاں تک وقف کا تعلق ہے تو اس کا ذمہ نہیں ہوتا ، اور فقرا کا اگرچہ ذمہ ہے لیکن ان کی کثرت کی وجہ سے ان سے مطالبہ ممکن نہیں ہے اس لیے دین قیم سے وصول کیا جاتا ہے ۔ )  خیاط اور دیگر علماے کرام ، جو وقف کو شخص اعتباری سمجھتے ہیں ، وہ شخص اعتباری کے تصور کو ہی غلط سمجھ رہے ہیں کیونکہ حسابات میں آسانی کی خاطر آپ تین افراد کو ایک تصور کرلیں تو وہ قانون کی نظر میں تین مل کر ایک شخص نہیں بن جاتے ، جیسے کئی پارٹنرز کو حسابات میں آسانی کی خاطر فرم کہا جاتا ہے لیکن فرم قانونی لحاظ سے شخص نہیں ہے ۔ شخص اس حقیقی یا فرضی وجود کو  کہتے ہیں جسے قانون ایک خاص صلاحیت جس کی رو سے اس وجود کو قانونی حقوق مل جاتے ہیں اور اس پر قانونی فرائض عائد ہوجاتے ہیں اور یہ حقوق و فرائض پھر افراد کے حقوق و فرائض سے الگ اور مستقل حیثیت رکھتے ہیں ۔ اس مفہوم میں وقف کو کبھی شخص اعتباری نہیں کہا جاسکتا ۔ اسی طرح فقہاے کرام نے کہیں بھی بیت المال کے لیے "ذمہ " نہیں مانا ۔ جن حقوق اور فرائض کو بعض اوقات بظاہر بیت المال کی طرف منسوب کیا جاتا ہے دراصل وہ تمام مسلمانوں کے حقوق و فرائض ہوتے ہیں اور چونکہ بیت المال تمام مسلمانوں کی ملک مشترک ہوتی ہے ، اس لیے ان حقوق کی ادائیگی کے لیے بیت المال کی طرف رجوع کیا جاتا ہے ۔ مثال کے طور پر کسی شخص نے قتل ِ خطا کیا اور اس کی عاقلہ نہیں ہے تو دیت کی ادائیگی کے لیے بیت المال کی طرف رجوع کیا جائے گا کیونکہ تمام مسلمان اس شخص کا عاقلہ ہیں ۔ اسی طرح کسی شخص کا کوئی وارث نہیں ہے تو تمام مسلمان اس کے وارث ہیں اور اس لیے اس کا ترکہ بیت المال میں جاتا ہے ۔  یہی وجہ ہے کہ فقہاے کرام "ریاست" نامی فرضی شخصیت کے بجاے "حکمران " کی بات کرتے ہیں ۔ ریاست ، جسے بین الاقوامی قانون نے شخص مانا ہے ، تمام وسائل کی مالک ہوتی ہے ۔ اس کے برعکس اسلامی قانون کی رو سے تمام وسائل مسلمانوں کی ملک ِمشترک (co-ownership) ہوتی ہے اور حکمران ان co-owners  کے وکیل (agent)کے طور پر ان وسائل میں تصرف کرتا ہے ۔  پس اگر ریاست کو اعتباری شخص مانا جائے تو پھر جو حدیث میں آیا ہے کہ لوگ تین چیزوں میں شریک ہیں، اس کی کوئی گنجایش باقی نہیں رہتی ۔ اسی طرح "سرکاری خزانہ" ریاست کی ملکیت ہوگی جس کی وجہ سے "شبھۃ الملک " کی بنا پر "بیت المال " سے چوری پر حد کی سزا ساقط ہونے کا جزئیہ بھی چھوڑنا پڑے گا ۔ مزید برآں ، دفینہ یا دیگر وسائل اگر کسی فرد کی ذاتی ملکیت میں بھی دریافت ہوجائیں تو وہ ریاست نامی شخص کی ملکیت ہوتے ہیں اور اسی لیے معادن اور رکاز میں خمس کے متعلق تمام جزئیات بھی دریابرد کرنی پڑیں گی ۔اسی طرح کسی شخص کی دیت بھی سرکاری خزانے سے ادا نہیں کی جائے گی کیونکہ سرکاری خزانے کو تمام مسلمانوں کی نہیں بلکہ ریاست نامی شخص کی ملکیت تصور کیا جائے گا اور اس شخص کا پہلے شخص سے جب تک موالات کا عقد نہ کیا جائے تب تک اس کے مال سے اس کے جرم کی دیت ادا نہیں کی جاسکے گی ۔ اسی طرح کسی لاوارث شخص کا ترکہ سرکاری خزانے میں کیوں جائے گا ؟  مزید آگے بڑھیے ۔ پھر ہم ریاست نامی شخص کو ٹیکس کیوں ادا کریں ؟ یہ ٹیکس تو بھتہ ہوجائے گا جب تک اس شخص کے ساتھ ہم کوئی باقاعدہ معاہدہ نہ کریں جس کی رو سے ہم اسے ٹیکس دینے کے پابند ہوں اور وہ بھی جواب میں ہمارے لیے کچھ کرنے کا پابند ہو ۔ اسی لیے جدید ریاستی نظام میں دستور کو ایک "عمرانی معاہدہ" تصور کیا جاتا ہے ۔  اس کے علاوہ بھی بہت سے نتائج ہیں جو ماننے پڑیں گے ۔
