
##############################
https://www.facebook.com/riaz.alikhattak/posts/3346825335336941
بشارت بھائی ہمارے بہت میٹھے اور دھیمے مزاج کے دوست ہیں. انہوں نے ایک کتاب تعمیر مسکن لکھی اور آخر رمضان میں بھیج دی تھی. سفر اور شہر میں عدم موجودگی کی وجہ سے ماشاءاللہ ہم نے آج پڑھی. تعمیر پر اپنی سوچ بہت بنیاد پرست ہے.  گاوں کے گھر میں فرش پر باوجود اعتراضات کے ہم نے اینٹیں لگوا دیں. ماربل کو اس وجہ سے مسترد کر دیا کہ بڑے بزرگ اس پر پھسل جاتے ہیں. بزرگوں کی ہڈیاں بہت قیمتی ہیں. آج تک ہمیں بار بار وضاحت کرنی ضرور پڑھ جاتی ہے لیکن تاریخ گواہ ہے ماشاءاللہ اب تک اس پر کوئی پھسلا نہیں ہے. کیونکہ ہماری تھیوری میں گھر رہنے کیلئے بنانا ہے. دکھانے کیلئے نہیں.  بشارت بھائی نے بہرحال شہری گھروں پر وہ ساری بنیادی باتیں قارئین کو سمجھائیں ہیں جو گھر کی تعمیر یا خرید سے قبل آپ کو معلوم ہونی چاہئیں. آپ کا مستقبل قریب میں ایسا کوئی بھی ارادہ ہو تو لاکھوں کے خرچ سے قبل یہ چھوٹی سی کتاب ضرور پڑھ لیں. ریاض علی خٹک

##############################
https://www.facebook.com/riaz.alikhattak/posts/3345891922096949
ابراہم لنکن نے کہا تھا" مجھے چھ گھنٹے ایک درخت  کاٹنے کو اگر ملیں  گے تو میں پانچ گھنٹے اپنی کلہاڑی تیز کرنے پر لگاوں گا" تربیت بہت الگ چیز ہے. ابھی اچانک سب کو پانچ کلومیٹر دوڑ لگانی پڑھ گئی تو سوائے کم عمر سپورٹس سے منسلک افراد میں سے شائد ہی کوئی ایک کلومیٹر بھی پورا کر پائے. لیکن اگر کہا جائے مہینے بعد یہ دوڑ ہوگی تو قصہ بدل جائے گا. آپ روزانہ دوڑنا شروع کردیں گے. آپکا جسم پھیپھڑے دوران خون اور خوراک اس سے مطابقت بنانی شروع کردے گی.  مہینہ بعد بھلے آپ ریس نہ جیت سکیں لیکن یہ فاصلہ مکمل ضرور کر لیں گے. یا آپ کلئیر ہو چکے ہوں گے یہ میرا میدان ہی نہیں. کاروبار میں اصل نفع ویلیو ایڈیشن کا ہوتا ہے. لیکن ویلیو ایڈیشن سمجھنے سے پہلے آپ معاشرے میں مروجہ کنفیوژن محنت اور مشقت کو الگ الگ کرلیں. مشقت مزدور کرتا ہے. جیسے پانی کے رہٹ سے بندھا بیل جس کی آنکھوں پر کپڑا یا چمڑا ڈال دیا جاتا ہے. بظاہر وہ سارا دن چلتا ہے. لیکن یہ دائرے کا سفر اسے کہیں نہیں لے کر جاتا. یہ مشقت کہلاتی ہے. محنت اس مشقت سے نکلنے کیلئے ہوتی ہے. اس مشقت سے نکلنے کی محنت ویلیو ایڈیشن ہے. جیسے زمیندار کی مشقت آم کو ایکسپورٹر محنت سے گاہک بنا کر درجہ بندی کے ساتھ پیک کر کے ایکسپورٹ کر دیتا ہے. منافع اس ایکسپورٹر کو ملتا ہے. کیونکہ اس نے اپنی محنت کی ویلیو کو مقام دینا سیکھ لیا. آپ کی شخصیت کی ویلیو ایڈیشن آپ کی تربیت ہے. آج آپ کی محنت کل کیلئے تربیت ہونی چاہئے. محنت زیادہ کام میں نہیں بلکہ کم کام میں زیادہ نتائج کیلئے ہوتی ہے. اگر محنت اپنے نتائج سے آشنا نہ ہوسکی تو یہ مشقت بن کر آپ کو بھی وقت کے کولہو کا بیل بنا دے گی. ریاض علی خٹک

##############################
https://www.facebook.com/riaz.alikhattak/posts/3351403118212496
گدھے پر جب بوجھ ڈالا جاتا ہے تو حساب انسان کرتا ہے. کتنا بوجھ یہ اٹھا سکتا ہے.؟ کتنا فاصلہ ہے.؟ کس قسم کا راستہ ہے.؟ گدھا یہ نہیں جانتا تو انسان اپنے مقصد کیلئے یہ حساب کتاب کرتا ہے. ورنہ بیچ راستے میں گدھا لیٹ جائے گا. اپنے آپ پر کتنا بوجھ ڈالنا ہے یہ حساب ہم خود کر سکتے ہیں. اللہ رب العزت نے بہت وسیع کائنات بنائی.  اس میں رہنے کا بوجھ ہمارے سر ڈالا گیا. لیکن کیسے رہنا ہے یہ ہم پر چھوڑ دیا. کیونکہ جو لائف سٹائل ہم اپناتے ہیں اس کی قیمت ہمیں ادا کرنی ہوتی ہے.  ہم میں سے کچھ لوگ وہ بوجھ بھی اٹھالیتے ہیں جو ان کیلئے ہوتے ہی نہیں. جیسے قوم کا بوجھ اپنے آس پاس کا بوجھ. اسی بوجھ کے نیچے پھر وہ لوگوں پر اپنے آس پاس رواں دواں زندگی پر چیخنا شروع کردیتے ہیں. یہ کیوں کر رہے ہو.؟ وہ کیوں ہو رہا ہے.؟ ان کو ڈر ہوتا ہے جیسے انکا بوجھ مزید بڑھ جائے گا. دیکھیں اگر آپ بوجھ کے نیچے تکلیف محسوس کر رہے ہیں تو سمجھیں آپ اس بوجھ کیلئے بنے ہی نہیں ہیں. اللہ رب العزت اپنی کائنات صدیوں سے چلا رہا ہے. اور جب تک اس کی مرضی ہوگی چلائے جائے گا. آپ کی مختصر سی زندگی ہے. اس میں اتنا ہی اور وہی بوجھ اٹھائیں جو آپ اٹھا سکتے ہیں. اور آس پاس اسے چلتی دنیا اور اس کے حسن تعمیر کا لطف لیں. آپ کوئی گدھے تھوڑی ہیں جو بوجھ کے حساب پر دوسرے کا محتاج ہو.؟ ریاض علی خٹک

##############################
https://www.facebook.com/riaz.alikhattak/posts/3355024897850318
چپلی کباب بیشک اتنا بڑا نہیں ہوتا لیکن اس کی کڑاہی بہت بڑی ہوتی ہے. پشاور میں کبھی آپ دیکھیں تو اس بڑی کڑاہی کے آگ کے اوپر والے  حصے پر گھی گرمایا جارہا ہوتا ہے. باقی ساری کڑاہی خالی ہوتی ہے. کڑاہی کے سامنے اکثر ایک بابا کھڑا ہوگا جو آگ کا خیال رکھتا ہے. یہ بابا اصل کاریگر ہوتا ہے. یہ گاہکوں کی تعداد دیکھ کر کڑاہی کا ٹمپریچر کم و بیش کر رہا ہوتا ہے. کباب کا پیڑا بنا کر اسے کڑاہی پر پھیلانے والا مالک ہوتا ہے. وہ کباب کو ایک دھکا دیتا ہے اور پھسلتا ہوا کباب گرما گرم تیل میں پہنچ جاتا ہے. یہی مالک کڑاہی پر جمع سابقہ کبابوں کے بقایا جات کچھ تیل کے ساتھ اپنے لمبے کفگیر میں اکٹھا کر کے ایک ادا سے کفگیر پلٹ کر جلتی آگ پر پھینکتا ہے. آگ کے شعلہ یکدم تیز ہوتے ہیں اور سامنے بابا کو احساس دے دیا جاتا ہے. مالک میں ہوں. کباب والے نے اس بڑی کڑاہی کے عین درمیان ایک رسی کا ٹکڑا چھت سے لٹکایا ہوتا ہے. یہ جب کباب نکالنے یا آگ دہکانے کیلئے کڑاہی کے آخری سرے کی طرف جاتا ہے تو یہ رسی تھام لیتا ہے. یہی رسی کا ٹکڑا اسے توازن دیتا ہے. بات کباب کی نہیں لکھنے کی ہورہی ہے. لکھنا کوئی آسان کام نہیں. اب دیکھیں لوگ گپ شپ کرتے کباب کھا رہے ہوتے ہیں. لکھنے والا سوچ رہا ہوتا ہے اس رسی کو اردو میں کیا کہتے ہیں..؟  رسی کے اس ٹکڑے کا جو مخصوص و بامحاورہ نام ہوگا وہی اس تحریر کو حُسن و توازن دے گا . ورنہ جلتی پر تیل چھڑکنے سب کچھ جائے گا کڑاہی میں. 🤔 ریاض علی خٹک

##############################
https://www.facebook.com/riaz.alikhattak/posts/3354120621274079
چیونٹیاں قطار بنائے جا رہی تھیں. سب سے پیچھے چلتی چیونٹی نے کہا مجھ سے آگے پانچ چیونٹیاں ہیں. سب سے آگے والی چیونٹی نے کہا میرے پیچھے پانچ چیونٹیاں ہیں. درمیان میں چلتی چیونٹی نے لیکن کہا تین مجھ سے آگے اور تین ہی میرے پیچھے ہیں. یہ کیسے ممکن ہوا.؟ ایتھوپیا آج بھی غریب ملک ہی ہے. لیکن 1985 میں یہ غربت کی انتہا پر تھا. بھوک,قحط, خانہ جنگی کا مارا یہ ملک سسک رہا تھا تب میکسیکو سٹی میں زلزلہ آیا. ہزاروں لوگ مارے گئے.  ایتھوپیا نے اس غربت میں وہاں 5 ہزار ڈالر کی علامتی امداد بیجھی. پتہ ہے کیوں؟ کیونکہ 1935 میں جب اٹلی نے ایتھوپیا کو تاراج کیا تھا تو میکسیکو سٹی سے ایتھوپیا کی عوام کیلئے امداد آئی تھی. انہوں نے اسے یاد رکھا تھا. اسے Reciprocity کہتے ہیں. یہ انسانی فطرت میں شامل ہے. اس کے ساتھ اچھا کیا جائے تو یہ بدلے میں اپنی بساط بھر اچھائی سے جواب دیتا ہے. اس لئے ملک اپنی انتظامیہ کے تحفے تحائف لینے پر پابندی لگاتے ہیں. کیونکہ وہ اس انسانی فطرت پر اپنی انتظامی طاقت پر پھر جواب دیتے ہیں. کائنات اپنی فطرت کے توازن کیلئے بھی کسی کا حساب باقی نہیں رکھتی. اس لئے جب کوئی کہتا ہے میں نے تو یہ یہ اچھائی کی. مجھے ہمیشہ بدلے میں برائی ملی تو وہ یا تو بے صبرا ہوتا ہے یا چیونٹیوں کی قطار میں چلتی وہ درمیانی چیونٹی جو صرف جھوٹ بول رہی ہوتی ہے. ریاض علی خٹک

##############################
https://www.facebook.com/riaz.alikhattak/posts/3360690170617124
اس سال سوشل میڈیا پر قسم قسم کے ٹرینڈز چلے. فیشن مارکیٹنگ اور کورونا کے ٹرینڈز کے علاوہ کچھ دلچسپ ٹرینڈز بھی سامنے آئے. جیسے twin identical کا ٹرینڈ ہو. یعنی دنیا میں آپ کا ہمشکل کون ہے.؟ یورپ امریکہ میں لوگوں نے فیس بک کے پلیٹ فارم پر اپنے ہمشکل ڈھونڈے. ہمارے ہاں بہرحال ٹرینڈز کا وہی حال ہے جیسے پہلے تھا. پہلے کہتے تھے آپ 5 لکھیں تو یہ مکھی اڑے گی. اب کہتے ہیں آپ اتنے کمنٹ کریں تو میں یہ کردوں گا وہ کردوں گا. فیس بُک بھی سوچ رہا ہوگا یہ میں کن لوگوں کے ہتھے چڑھ گیا. یہ تو بدلنے پر تیار ہی نہیں. ریاض علی خٹک

##############################
https://www.facebook.com/riaz.alikhattak/posts/3359953047357503
محلے کی ایک خاتون پریشان ہمارے گھر آئیں. بیگم سے پتہ چلا خاتون کا شوہر جس آفس میں کام کرتا ہے وہاں ان کے ایک دو کولیگز کورونا پازیٹو ہوئے ہیں . ان صاحب کا بھی ٹیسٹ لیا گیا ہے. بیگم نے ان خاتون کو  گلے لگا کر تسلیاں دیں. شوہر کو isolate کرنے کی ہدایات دیں. اور پھر مجھے اکر قصہ سُنایا. میں نے بیگم سے کہا، پہلی بے وقوفی ان خاتون کے شوہر نے کی. سیدھا گھر آگیا. دوسری بے وقوفی اُن کی بیگم نے کی جو محلے کو اپنا دکھ بیان کرنے نکل پڑھیں . تیسری بے وقوفی آپ نے کی جو گلے لگا لگا کر تسلی دے رہیں تھیں. اور چوتھا بے وقوف میں ہوں جو مجبور ہوں یہ سب سننے پر. بیگم نے کہا پردیس ہے. میں بچاری کو کیا کہتی. میں نے تو اسے کورونا کی احتیاطی تدابیر بتائیں.  کیسے ٹیسٹ کے نتیجے تک احتیاط کرنی ہے. میں نے بیگم سے کہا دیکھیں خود کورونا تو بہرا ہے. نہ وہ کسی کا رشتہ دار ہے نہ اسکا کوئی دیس ہے. جتنا غیر جذباتی کورونا ہے اتنا ہم نہ ہوئے تو اسے کوئی نہیں روک سکتا. بیگم نے تنک کر کہا آپ تو ہیں ہی مردم بیزار پڑھتے رہیں اپنی کتابیں. اور اٹھ کر چلی گئیں. اے کورونے کاش تیری بھی کوئی بیوی ہوتی. ہمیں بھی پڑوسی کے ٹیسٹ کے انتظار کی اب فکر ہے😢 ہم جاہل شائد نہ ہوں لیکن ہر کوئی حماقت کے دروازے پر کھڑا ضرور ہے.  بس ایک دوسرے کو دھکا ہی تو دینا ہوتا ہے.  کورونا ضرور کہیں  قہقہے لگا رہا ہوگا.  ریاض علی خٹک

##############################
https://www.facebook.com/riaz.alikhattak/posts/3365509073468567
گدھ یعنی vulture بھی عجیب پرندہ ہے. یہ مردہ خور ہے.  اس کی لمبی سی چونچ ہوتی ہے. اسی چونچ میں سے دو سوراخوں پر یہ سانس لیتا ہے. اسکا سر بھی ہوتا ہے. سر کے دونوں اطراف آنکھیں ہوتی ہیں. یعنی ایک آنکھ کا منظر دوسری سے مختلف ہوتا ہے. لیکن گدھ کے بارے میں جو سب سے دلچسپ بات ہے وہ urohydrosis ہے. یعنی یہ اپنے آپ کو ٹھنڈا کرنے کیلئے خود پر پیشاب کرتے ہیں. مردہ خوری کرتے جو جراثیم ان کے پیروں سے چمٹ جائیں ان کی صفائی بھی اسی پیشاب سے کرتے ہیں. کچھ لوگ گدھ کی طرح ہوتے ہیں. یہ فضا میں سکون سے منڈلا رہے ہوتے ہیں. جیسے ہی کوئی کمزور ہوتا ہے یا دنیا سے کوچ کرتا ہے. یہ ان کی کردار کشی شروع کردیتے ہیں. یہ دل کی جلن کو پیشاب بنا کر غسل مسرت کا آغاز کردیتے ہیں. گدھ کی نسلیں اب ختم ہورہی ہیں. یہ لمحہ فکریہ ہے.  انسانی بھیس میں چھپے گدھ بہرحال شعور اور انسانیت کے اصول پر پہچانے جا سکتے ہیں. ہمیں ان گدھوں کی تعداد کم کرنی ہے. اڑتے گدھ تو قدرت کے decomposition سسٹم کے خاکروب ہیں. ریاض علی خٹک

##############################
https://www.facebook.com/riaz.alikhattak/posts/3365241993495275
ایثار کسی انعام کا طلبگار نہیں ہوتا.  یہ اللہ سے اللہ کیلئے اللہ کے بندوں پر عنایت ہے. انسانی دماغ بہت خود غرض ہے. گناہ آنکھیں کرتی ہیں ذمہ دار دماغ ہوتا ہے. جھوٹ زبان بولتی ہے تسکین دماغ لیتا ہے. حرام منہ کو لگتا ہے فیصلہ دماغ کرتا ہے. یہاں تک کہ کوئی بھی نشہ ہو قیمت جسم ادا کرتا ہے. نشہ دماغ اپنی تسکین کیلئے کراتا ہے. آپ نے صحابہ کرام کا وہ واقعہ پڑھا ہوگا جب تین صحابہ رسول جنگ میں زخموں سے چور پانی مانگ رہے تھے. ایک کے پاس پانی آیا تو اس نے دوسرے کو مانگتے سنا اور کہا اسے پہلے دو دوسرے نے تیسرے کو سُنا اور تیسرے تک جب تک پانی والا جاتا وہ شہید ہوگئے تھے. پلٹ کر دوسرے پہلے تک آئے تب تک وہ بھی شہید ہوگئے تھے. انسانی جسم ستر فیصد پانی ہے. خون جب بہتا ہے اور جان کنی کا عالم ہو تو دماغ بقا کی جنگ لڑتا ہے. اس وقت وہ ہر قسم کے بھرم توڑ کر صرف ایک چیز کیلئے چیخ رہا ہوتا ہے. " پانی" اگر اس وقت بھی کوئی پڑوس سے کسی کی آواز سُن کر اسے خود پر فوقیت دے تو اسے ایثار کہتے ہیں. ہمارا ایثار ہمارے نفس کے تابع ہوگیا ہے. ہم سمجھتے ہیں کہ ہم اللہ کیلئے کر رہے ہیں لیکن دماغ اس میں بھی کوئی تسکین ڈھونڈ لیتا ہے. جس نے ایثار کو اس تسکین کی قید سے نکال لیا وہی بس ایثار کرنے والا بنتا ہے. ریاض علی خٹک

##############################
https://www.facebook.com/riaz.alikhattak/posts/3367935739892567
کچھ شعر بہت سائنسی ہوتے ہیں. جیسے حیرت الہ آبادی کا شعر تھا. آگاہ اپنی موت سے کوئی بشر نہیں. سامان سو برس کا پل کی خبر نہیں. اب اس شعر کو سمجھنے سے پہلے  decomposition یعنی گلنے سڑنے کا عمل دیکھیں. قدرت نے فطرت کو صاف ستھرا رکھنے کیلئے پورا ایک نظام بنایا. مُختلف مخلوقات کی شکل میں خاکروب فوجیں بنائیں. اربوں کی تعداد کی اس فوج میں بیکٹیریا، مکھی جیسی چھوٹی مخلوقات کے ساتھ بڑے بڑے گدھ اور مچھلیاں بھی ہیں. جو چیز فطرت میں مردہ کا درجہ لیتی ہے یہ فوج اسے صفا چٹ کر جاتی ہے. لیکن پھر اشرف المخلوقات انسان کے شعور نے دو جمع دو چار پر اپنی چیزیں بنانی شروع کر دیں. مثلاً آپ پلاسٹک کی مثال لیں. یہ قدرتی اشیاء جیسے cellulose, کوئلہ قدرتی گیس، نمک اور کروڈ آئل سے بنتا ہے. انسان نے صرف  polymerisation یا polycondesation ہی سیکھی.  شعور نے اپنا چند پل کا مسئلہ حل کرلیا. اور استعمال کر کے پھینک دیا.  خاکروب فوج نے کہا تمہارا کچرا مگر ہم کیوں صاف کریں.؟ قدرت نے فطرت کا کچرا ان کی خوراک رکھا تھا. ہمارا کچرا تو ان کی موت ہے. اور ہمارے کچرے کے انبار لگنا شروع ہوگئے. کیونکہ یہ عرصہ دراز تک decompose نہیں ہوتا. پلاسٹک کے شاپنگ بیگ 10 سے لے کر 1000 سال لیتے ہیں decompose ہونے میں. پانی کی پلاسٹک بوتلیں 450 سال لیتی ہیں. ایلومینیم کے ٹن پیک 80 سے 200 سال لیتے ہیں. میٹرس کے فوم یا اسفنج کی کوئی بھی قسم 50 سال لیتی ہے. ربر بھی  50 سے 80 سال لیتا ہے. دودھ کے پیکٹ 5 سال لیتے ہیں. نائلون فیبرکس 30/40 سال لیتے ہیں.  بیٹریاں 100 سال لیتی ہیں. بچوں کے ڈائپرز 500 سال لیتے ہیں. شاعر نے درست ہی کہا تھا. سامان سو برس کا اور اس پل جب ہم استعمال کرتے ہیں ہمیں بلکل خبر نہیں ہوتی. ہم بس پھینک کر بھول جاتے ہیں.  دنیا بھر  میں لیکن کچرے کے یہ عظیم پہاڑ ہم سب کی اجتماعی بھول ہی ہیں . جسکا اجتماعی حساب اب ہم دے رہے ہیں اور دیتے رہنا ہے. ریاض علی خٹک

##############################
https://www.facebook.com/riaz.alikhattak/posts/3371764949509646
مسئلہ کوئی عامر نہیں. مسئلہ ظلم کا یہ نظام ہے جو اقتدار پر بیٹھے کسی فرد کو فرعون وقت بننے کی ترغیب دیتا ہے. یہ ترغیب اس لئے بھی آسان ہے کہ پہلے کس فرعون وقت نے سزا پائی.؟ کس پر قلزم کے پاٹ برابر ہوئے.؟ بندے نے گالی دی تھی. قانون اس پر عدالت میں لے جاتا، لیکن یہاں قانون نہیں فرعون وقت ہیں. وہ سوفٹویر اپڈیٹ کرتے ہیں. اس سسٹم کو یہ بات سمجھنی ہوگی آج ایک عامر کا سوفٹویر اپڈیٹ کردیا. آسان تھا. کل جب لاکھوں لوگ وقت کے فرعونوں کے شجرہ نسب سرعام بیان کرنا شروع کردیں گے تب کس کس کا سوفٹویر اپڈیٹ کرو گے؟ جناب اعلیٰ اپنا سوفٹویر واپس انسانوں والا بنائیں. ورنہ آپ کا سسٹم hang ہو جائے گا. ریاض علی خٹک

##############################
https://www.facebook.com/riaz.alikhattak/posts/3370804722939002
جدید مارکیٹ صرف سودا نہیں بیچتی بلکہ وہ انسانی نفسیات کے ساتھ کھیلتی ہے. ضروریات زندگی کسی مارکیٹنگ کے محتاج نہیں ہوتے. اس میں بیچنے والا سیلز بڑھانے کیلئے اپنی مارکیٹنگ کرتا ہے. لیکن اشیائے تعیش کا مسئلہ الگ ہے. ان کو بیچنے کیلئے پہلے ان کی ڈیمانڈ بنانی ہوتی ہے. اسی میں یہ انسانی نفسیات کے اہم حصے ماڈلنگ کو چھیڑتے ہیں. ماڈلنگ انسانی نفسیات کا حصہ ہے. بچہ والدین کو ماڈل کرتا ہے. اور نوجوان معاشرے کے ان افراد کو جن سے وہ متاثر ہوتا ہے. یہ verbal اور symbolic دونوں طرح ہوتی ہے. 1853 میں سب سے پہلے چارلس فریڈرک نے اپنے بنائے کپڑوں کیلئے اپنی بیوی کو ماڈل کیا. اس کے بعد مارکیٹ ماڈلنگ کی طرف نکل گئی. آج ساری دنیا میں فیشن و ڈیزائن کے ریمپ آباد ہیں. ہم چاہے جتنا اسے مسترد کر دیں. ہماری نسل اس سے انسپائریشن لیتی ہے. یہ گھٹنوں پر پھٹی جینز اوٹ پٹانگ بال تنگ پاجامے جس کی کوئی وضاحت ممکن نہیں ان ریمپس پر چلتے ماڈلز اور ڈراموں میں ڈیزائنرز کی سوچوں سے راستہ بنا لیتے ہیں. کیونکہ یہ انسانی فطرت ہے. انسان کیا جانور بھی ماڈلنگ کی فطرت رکھتے ہیں. ہم اس کا انکار نہیں کر سکتے. بلکہ ہمیں ماڈلز بدلنے ہوں گے. جیسے ارطغرل ڈرامے نے چند مہینے میں نوجوان نسل کو متاثر کیا. ہمیں بچوں کیلئے ماڈل بننا ہے. اور نوجوان کو بہترین ماڈل کے چناو پر شعور دینا ہے. تاکہ وہ اپنے ماڈل میڈیا سے نہ ڈھونڈے. اللہ رب العزت نے اسی انسانی فطرت کیلئے قران کے ساتھ مسلمان پر سنت نبوی کا اتباع رکھا. کیونکہ ہماری فطرت میں ہے کہ ہم کسی کو دیکھ کر متاثر ہو کر ویسا بننا چاہتے ہیں. نبی رحمت محمد مصطفی صلی اللہ علیہ والہ وسلم جیسا بننے کی کوشش ہمیں بہترین مسلمان بنا دیتی ہے. ریاض علی خٹک

##############################
https://www.facebook.com/riaz.alikhattak/posts/3379417748744366
ابراہیم بن ادھم کبھی وقت کے بادشاہ تھے. پھر راہ سلوک کے مسافر بنے اور تلاش منزل کیلئے فقر کی راہ اختیار کی. جاڑے کی ایک سخت رات کسی جگہ ایک مسجد میں عشاء پڑھ کے بیٹھ گئے. سوچا خانہ خدا کو آج بسیرا کرتے ہیں. خادم مسجد نے کہا نکلو یہاں سے. خواجہ صاحب نے کہا بھائی مسافر ہوں رات بسر کرنے دو. ملازم نے کہا تیرے جیسے ہی مسافر آتے ہیں. حلیہ ابراہیم بن ادھم جیسا رکھتے ہیں. صبح دیکھتے ہیں تو مسجد کا ساماں چوری ہوچکا ہوتا ہے. خواجہ صاحب نے کہا اے بندہ خدا میں ہی ابراہیم بن ادھم ہوں. ملازم کا پارہ مزید اوپر ہوا. کہا اب جھوٹ بھی بولنا شروع کردیا. پاوں سے پکڑ کر گھسیٹ کر باہر لے گیا اور مسجد کو تالہ لگا دیا. سامنے ایک تندور پر خواجہ صاحب چلے گئے. تندور کے ایماندار ملازم سے بات چیت ہوئی. تو پتہ چلا وہ بندہ خدا روز و شب خواجہ ابراہیم بن ادھم سے ملاقات کی دعائیں کرتا تھا. خواجہ صاحب نے کہا اے بندہ خدا تیری دعا اللہ نے ایسے قبول کی کہ ہمیں گھسیٹ کر اپنے گھر سے نکلوا کے تیرے در پر پہنچایا. ہم تحریک انصاف والے بھی خود کو بہت پارسا اور انصاف کے طلبگار فی سبیل اللہ سمجھتے رہے ہیں. پھر وقت نے ہمیں بادشاہ بنا دیا.  بادشاہت میں عملی دُنیا سے جب سامنا ہوا تو پتہ چلا انصاف اتنا بھی آسان نہیں تھا جتنا ہم سمجھ بیٹھے تھے. آج صورتحال یہ ہے کہ سابقہ آقاؤں کے خادمین ہمیں گھسیٹ رہے ہیں. ہم حیران و پریشان کھڑے ہیں. کیونکہ ابراہیم بن ادھم تو اللہ کے ولی تھے. ان کیلئے دعائیں ہوتی تھیں. ہمارے لئے تو بدعائیں کرنے والے ہی ہوں گے. بدعائیں کرنے والوں سے انصاف کے خواب دکھانے پر دست بستہ معافی کے طلبگار ہیں.🙏🙏 لیکن گھسیٹنے والوں کو تو ہم دیکھ ہی لیں گے. آج ہم تو کل تمہاری باری ہے. 😂 ریاض علی خٹک

##############################
https://www.facebook.com/riaz.alikhattak/posts/3379021455450662
ایک مصور ایک دن اپنی رہائشی عمارت کی چھت پر کینوس لگا کر پینٹنگ کرنے لگا. اس دن طبیعت پر آمد تھی ہاتھ جیسے تخیل کے تابع کینوس کو رنگین کرنے لگے. مصور نئی تخلیق میں ڈوبا اپنے ہی فن کا اثیر بار بار پیچھے جاتا. نئی آمد ہوتی پلٹ کر پھر کینوس پر آتا. برش چند نئے زاویے نئے رنگ جوڑ لیتا.  مصور پہروں کی مشقت کے بعد کینوس پر کچھ مطمئن ہوا. اسے لگا اپنی زندگی کا ماسٹر پیس اس نے تخلیق کر دیا. الٹے قدموں پیچھے ہوا کہ دیکھے دنیا کی نظر اسے کیسے دیکھے گی. ایک قدم اور ایک قدم  پیچھے ہوتا  اپنی تخلیق میں گُم  اپنی ستائش میں شرابور یہ مصور کیا دیکھتا ہے کہ ایک پتھر آیا اور اس کی تخلیق کے درمیان میں لگ کر اسے پھاڑ گیا. مصور پر جیسے بجلی گر گئی ہو. اس سمت دیکھا تو بچپن کا دوست کھڑا تھا.  کہا ظالم یہ تو نے کیا کیا؟ دوست نے کہا پیچھے دیکھ ایک قدم مزید پیچھے جاتا تو تیری موت تھی. تیرے کان بند تھے. تیرے لئے تیرا فن اور میرے لئے تو عزیز تھا. اس لئے جس طلسم میں تو گرفتار تھا میں نے اس پر وار کردیا. یہ جو قریبی رشتے ہوتے ہیں. ان کو ہم نہیں کھوتے بلکہ اکثر ان کو ہم اپنی وقتی پسند کے ساتھ تول کر ہار دیتے ہیں. کیونکہ اس وقت ہم وقتی پسند کے زیر اثر ہوتے ہیں. یاد رکھیں پسند وقت کے ساتھ بدل رہی ہوتی ہے. کم ہو رہی ہوتی ہے. لیکن رشتے وقت کے ساتھ مضبوط ہوتے ہیں، گہرے ہوتے چلے جاتے ہیں. کسی لمحے کی گرفت میں گرفتار ہو کر زندگی بھر کے رشتے لمحوں پر قربان کبھی نہ کریں. ریاض علی خٹک

##############################
https://www.facebook.com/riaz.alikhattak/posts/3383340555018752
بچپن میں ایک لطیفہ پڑھا تھا کہ جہنم میں ہر قوم کا قید خانہ ایک کنوئیں میں تھا. ہر کنوئیں پر پہرہ دار تعینات تھے. جو نکلنے والے کو ڈنڈے مار کر نیچے گرا دیتے. لیکن ایک کنویں پر کوئی پہرہ نہیں تھا. پوچھنے والے نے پوچھا یہ کیونکر..؟ بتایا گیا یہاں پاکستانی ہیں. یہاں چوکیدار کی ضرورت نہیں کیونکہ یہ خود ہی ایک دوسرے کو اس جہنم سے نکلنے نہیں دیتے. تبدیلی کی خواہش عدم اطمینان سے نکلتی ہے. تحریک انصاف کی تبدیلی کی کوشش اور عوام کے جم غفیر کا اس پر لبیک کہنا اسی خواہش کا عکس تھا. کامیابی یا ناکامی کو چھوڑ دیں. تبدیلی کے خواہشمند لوگوں کا مذاق اڑانا یا اسے تہمت بنانا اس بیمار نفسیات کی نشاندہی ہے جو ایک دوسرے کی ٹانگ کھینچ کر کہتے ہیں. نکلنے کی کوشش آخر کیوں کی..؟ ریاض علی خٹک

##############################
https://www.facebook.com/riaz.alikhattak/posts/3382319898454151
حقیقت کی زندگی کی ناکامی خیالی دنیا کی کامیابیوں سے لاکھ درجے بہتر ہے. کیونکہ یہ ناکامی آپ کو سبق دے جاتی ہے. آپ نوجوان ہیں. بیروزگار ہیں. تو مارکیٹ میں نکلیں. اسے گاہک کی نظر سے دیکھیں . اسے دکاندار کی نظر سے سمجھیں .  اس مشاہدے کا نچوڑ آپ کو وہ سوچ دیتی ہے جسے کاروبار کہتے ہیں. اس سوچ کا عملی سفر آپ کا سبق بنتا ہے. آپ ہزاروں سبق حاصل کریں گے.  شروعات کاروبار کے انتخاب سے ہوتی ہے. آپکا پہلا سبق sale اور resale کا فرق ہوتا ہے. آپ گھر کی کوئی چیز بیچ دیں. تب بھی آپ sale ہی کرتے ہیں. لیکن یہ کاروبار نہیں ہوتا. کاروبار resale ڈھونڈتا ہے. یعنی وہ چیز جسے آپ بار بار فروخت کر سکیں. ایک دکاندار اور ایک کاروباری شخصیت میں فرق بھی اسی resale کا ہے. Resale کیلئے آپ کسی ایسی چیز کا انتخاب کرتے ہیں جس پر ملتے ہر سبق سے محنت کر کے آپ اسے معیار کی اس بلندی پر پہنچا دیتے ہیں جہاں کوئی اسے خرید لے تو وہ اسکا بار بار خریداری کا گاہک بن جاتا ہے. دکاندار تب آپ کی چیزیں بیچ رہے ہوتے ہیں. مارکیٹیں گاہک و دکانداروں سے آباد ضرور ہوتی ہے. لیکن مارکیٹ بنانے والے آپ کی طرح یہی سوچتے اور کھوجتے  کاروباری ہوتے ہیں. ریاض علی خٹک

##############################
https://www.facebook.com/riaz.alikhattak/posts/3387550354597772
آپ کی زندگی میں کچھ لوگ ایک مشکل سوال کی طرح آتے ہیں. کچھ لوگ آسان جواب کی طرح گلے لگ جاتے ہیں. آپ کی زندگی کے شب و روز سوال و جواب کی یہ جمع تفریق افراد کے ساتھ شروع کردیتی ہے. لیکن کچھ لوگ ڈاکٹر  Asim AllahBakhsh صاحب کی طرح ہوتے ہیں. وہ جو آپ کو سمت دیتے ہیں وہ سامنے دیکھو. یہ تمہارے سوال ہیں اور اس طرف جواب ہیں. اور پھر کندھے پر تھپکی دے کر کہتے ہیں. چلو خود ہی کھوج لو.  یہ بہت خوبصورت لوگ ہوتے ہیں. آج اسی خوبصورت شخصیت کی سالگرہ ہے. سالگرہ مبارک ڈاکٹر صاحب. اللہ آپ کو قدم قدم آسانیاں بانٹنے کی یہ برکت مزید سے مزید تر عطا فرمائے. ❤️ ریاض علی خٹک

##############################
https://www.facebook.com/riaz.alikhattak/posts/3387300381289436
آڈرین فشر عجیب صلاحیت لے کر آیا تھا. اسے بابائے بھول بھلیاں کہا جا سکتا ہے. اس نے تقریباً 700 سے اوپر عجیب و غریب معمے اور بھول بھلیاں بنائیں. 35 ممالک میں لوگوں کو ان سے الجھایا. اور 48 بھول بھلیاں ان میں شیشے کی تھیں. اچھا شیشہ گھر ایک عجیب شاہکار ہے. آپ کے چاروں طرف قد آدم شیشے لگے ہوتے ہیں. ہر طرف آپ ہی آپ ہوتے ہیں. اور آپ راستہ کھو دیتے ہیں. جس طرف قدم بڑھاتے ہیں. خود آپ کا عکس آپکا راستہ روک دیتا ہے. آپ پلٹ کر دیکھتے ہیں چہار سو آپ خود کو ہی دیکھ رہے ہوتے ہیں. منفی تعصب یا negativity bias ہماری فطرت کا حصہ ہے. فطرت کا یہی پہلو ہے جو ہماری شخصیت کا مثبت یا منفی مزاج طے کرتا ہے. ہم پر جو چارج حاوی ہوگا وہی ہم باہر دینا شروع کردیتے ہیں. آپ شیشہ گھر کی مثال لیں. فرض کیا یہ شیشے آر پار دیکھنے والے ہوتے تو کیا آپ اس میں راستہ کھو سکتے ہیں.؟ نہیں تب یہ بھول بھلیا بن ہی نہ سکتی. اسے puzzle ہمارا منعکس ہوتا عکس بناتا ہے. چلیں آپ اسے آر پار دکھاتے شیشے میں نہیں بدل سکتے. فرض کیا آپ خود آرپار دکھاتا شیشہ بن جائیں یعنی transparent ہو جائیں ؟ تب بھی یہ بھول بھلی نہیں بن سکے گی. کیونکہ اسے آپ کا عکس نہیں ملے گا. آپ کی زندگی میں negativity bias کے بینک اکاونٹ آپ کے آس پاس پھیلے منفی مزاج لوگ بناتے ہیں. آپ ان کو نہیں بدل سکتے تو خود کو بدل لیں. آپ ان کو انکا من پسند ردعمل نہ دیں. ان کے منفی عمل کیلئے اتنے transparent ہو جائیں جیسے یا وہ ہی موجود نہیں یا آپ ہی اس مقام پر نہیں. یہ پزل puzzle تب ٹوٹ جاتا ہے. ریاض علی خٹک

##############################
https://www.facebook.com/riaz.alikhattak/posts/3395843407101800
فرض کیا آپ کو کسی جنگل میں چھوڑ دیا جائے. تب آپ اپنی زندگی کیسے ممکن بنائیں گے.؟ آپ کو جینے کی بنیادی معلومات کی ضرورت ہوگی. آپ کو مچھلی یا دوسرے شکار کی تربیت کی ضرورت ہوگی. آپ کو عارضی ٹھکانہ بنانے کی معلومات اور تنہا رہنے کا انداز پتہ ہونا چاہئے. آپ کو زندگی برقرار رکھنے کی جڑی بوٹیوں کی پہچان کی ضرورت ہوگی. فرض کیا آپ کو مہینہ پہلے بتادیا جائے کہ آپ نے جنگل میں survival کیلئے رہنے جانا ہے. تب آپ کا مہینہ کس تربیت میں بسر ہوگا.؟ آپ کی صلاحیت اسی تربیت کی محتاج ہوگی. اکثر نوجوان اس بات پر کنفیوز ہو جاتے ہیں کہ عملی زندگی کیلئے کیا تیاری اہم ہے. تو اسکا سادہ جواب ہے survival یعنی بقا کی صلاحیت ضروری ہے. کوئی بھی صلاحیت ہو وہ اعتماد مانگتی ہے. اعتماد یقین اور یقین عمل و تربیت کا تقاضا کرتا ہے. یہ کمر پر بیک پیک لگائے نوجوان جو ویرانوں میں کیمپنگ کرتے ہیں. واپسی میں یہی اعتماد لے کر لوٹتے ہیں. کیونکہ جس نے فطرت میں تنہا جینا سیکھ لیا وہ دنیا کے آباد جنگل میں پھر گھبراتا نہیں ہے.  ریاض علی خٹک

##############################
https://www.facebook.com/riaz.alikhattak/posts/3393509377335203
چپس کے تھیلے میں بھری ہوا ہمیں خود سے ہوا  مذاق لگتی ہے. اپنی خرید میں یہ ہمیں خود سے ہوا دھوکہ لگتا ہے. یہ ہوا کیوں ضروری ہے؟  جیومیٹری ایک شاندار مضمون ہے. جب سے انسان کی اس سے شناسائی ہوئی اس کی زندگی بدل گئی ہے. جیسے پانی پر تیرتی لکڑی پر اس نے بیٹھنا سیکھا تو  شعور نے سوچا وہ کونسی شکل ہوگی جس میں سہولت ہو اور سفر بھی بہتر اور تیز ہوجائے. اور اس لکڑی کو اس نے کشتی کی جیومیٹریکل شکل دے دی. قدیم مصر نے اسی جیومیٹری کی بدولت اہرام مصر بنائے تو آج کی جدید عمارات و تعمیرات بھی اسی جیومیٹری کے مرہون منت ہے.  آپ چپس کی مثال لیں. پہلے  اسے بہترین جیومیٹریکل شکل میں کاٹا گیا ہے. پھر اسے تیل میں تلا گیا. اب یہ تیل بدبو نہ چھوڑ دے اس کیلئے اس تھیلے میں نائٹروجن گیس بھر دی جاتی ہے. جو نہ صرف چپس کو بدبو سے بچاتی ہے بلکہ اسے ٹوٹ پھوٹ سے بھی محفوظ رکھتی ہے.  انسان کی انا ہو یا خودی یہ اللہ رب العزت نے انسان کی جیومیٹری کو شکل دینے اور بہترین شکل میں رکھنے کی خواہش نما ضد کی شکل میں اسے دی ہے. انسان کی انا جب اندر رہتی ہے تو خودی بن کر اس کی جیومیٹری کو جھکنے نہیں دیتی. لیکن جب باہر نکل جاتی ہے تو پیچھے اپنی جیومیٹری کی بنیاد خالی کرنا شروع کردیتی ہے. شخصیت بدبودار ہونی شروع ہو جاتی ہے. ہمارے ہاتھ ہوں یا پیر آنکھیں ہوں یا زبان انکا اچھا برا استعمال ہماری صوابدید پر ہے. بلکل ایسے ہی ego ہے. اسے ہم چاہیں تو خودداری بنا دیں اور چاہیں تو اس پر پھول کر بازار میں برائے فروخت بیٹھ جائیں.  ریاض علی خٹک

##############################
https://www.facebook.com/riaz.alikhattak/posts/3398770766809064
کیا کبھی آپ کی پشت پر کندھوں کے درمیان اس مقام پر اچانک کھجلی itching ہوئی جہاں آپ کے ہاتھ کسی زاویہ سے نہیں پہنچ سکتے.؟ تب آپ کیا کرتے ہیں.؟ کچھ لوگ دوسروں سے مدد طلب کرتے ہیں. دوسرا وہ درست مقام ڈھونڈ نہیں پاتا جبکہ ہمیں ہماری تیز کھجلی غصہ دلا رہی ہوتی ہے. بھلا کھجلی کی جگہ ڈھونڈنا بھی کوئی مشکل ہے؟ زندگی ایک امتحان ہے. اس پر اکثریت متفق ہو جاتی ہے. بس ہم یہ بھول جاتے ہیں کہ یہ ہر فرد کا اپنا انفرادی امتحان ہے. ہر فرد اپنے امتحان کے حساب سے صلاحیت و وسائل لایا ہے. اس کے اپنے سوال ہیں. میرے اور آپ کے اپنے اپنے سوالات. جب ہم یہ بھول جاتے ہیں تو زندگی کاپی پیسٹ کی دوڑ بن جاتی ہے. فلاں نے یہ کیا اور کامیاب ہوا تو بس سب نے اسے اپنی زندگی پر پیسٹ کرنا فرض سمجھ لیا. مسئلہ اور خراب ہم تب کرتے ہیں جب خود سے پیچھے بیٹھے افراد کو بھی قائل کرتے ہیں یہی چھاپ دو اپنی زندگی پر. اور توقعات باندھ لیتے ہیں.  مسئلہ توقعات نہیں ہیں . توقعات انسانی اُمید کا ہی نام ہے. مسئلہ توقعات دوسروں سے رکھنا ہے. آپ کو کھجلی جہاں ہو رہی ہے. اس کی تکلیف و مقام آپ کو ہی معلوم ہے. اس لئے ہمیشہ اپنی توقعات خود سے اور اپنے رب سے جوڑ کر رکھیں. وہی مالک یا تو آپ کو اسباب دے گا یا کسی کو وسیلہ بنا دے گا. اللہ رب العزت شُکر کرنے والوں کو پسند کرتا ہے. آپ شکر گزار بنیں. آپ کو توقع سے زیادہ ملے گا. ریاض علی خٹک

##############################
https://www.facebook.com/riaz.alikhattak/posts/3396928746993266
خواتین و حضرات ہم سب کا اپنا ایک حلقہ احباب ہوتا ہے. آپ کچھ آسان سوالات ترتیب دیں. جیسے چین کب انڈیا پر حملہ کرے گا.؟ امریکہ کب ٹکڑے ٹکڑے ہوگا.؟کورونا سے دُنیا کی معیشت کتنی گر گئی ہے.؟ چاند پر پہلی کالونی کب بنے گی؟ وغیرہ وغیرہ. اپنے یہ سوال اپنے حلقہ احباب میں کریں. ضروری نہیں کسی ایک فرد سے ہی سارے سوال ہوں. آپ ایک فرد ایک سوال کا حساب رکھیں. آپ کے جو احباب آپ کو ان کے جوابات دیں. ایک کاپی میں ان کے نام نوٹ کریں. خیال رہے کاپی اتنی ہی بڑی ہو جتنا بڑا حلقہ آپ کے دوست و احباب کا ہے. جیب میں ایک پرچہ الگ رکھیں. اس میں ان کم علم افراد کے نام لکھیں جو آپ کے سوال پر آپ کو ایسی نظر سے دیکھیں جیسے یا تو آپ پاگل ہیں. یا پھر وہ پاگل ہیں. اور وہ اسی حیرت میں آپ کو جواب دیں. بھائی مجھے کیا پتہ؟ آئندہ زندگی کیلئے یہ پرچی سنبھال کر رکھ لیں. آپ نے جب بھی اپنی زندگی کا کوئی اہم مشورہ کرنا ہو. ان کم علم افراد سے کیجئے گا.  وہ جن کو ان آسان سوالات کے جواب معلوم نہیں ہوتے یہی آپ کی چھوٹی چھوٹی مشکلات  میں بہترین مشورہ دینے والے ہوتے ہیں.  ریاض علی خٹک

##############################
https://www.facebook.com/riaz.alikhattak/posts/3405115916174549
انڈیا میں ایک دفعہ فلم بنی تھی. "تارے زمین پر" کراچی میں ہر بارش کے بعد فلم ریلیز ہوتی ہے "تاریں زمین پر"انڈیا میں ایک دفعہ فلم بنی تھی. "تارے زمین پر" کراچی میں ہر بارش کے بعد فلم ریلیز ہوتی ہے "تاریں زمین پر"

##############################
https://www.facebook.com/riaz.alikhattak/posts/3404346156251525
اکثر بچے یہ سوال کرتے ہیں کہ ہم کتابیں پڑھ کر بھول جاتے ہیں. جب بھول ہی جانا ہے تو پڑھنے کا کیا فائدہ.؟ آپ نے سمندر پر تیرتی کوئی کشتی دیکھی ہے.؟ اس بڑی و خوبصورت کشتی کے پیندے کے آخر پر ایک چھوٹا سا چپٹا rudder یعنی پتوار لگا ہوتا ہے. سٹیرنگ کشتی پر گھومتا نظر آتا ہے. لیکن کشتی کی سمت یہی پتوار بنا رہا ہوتا ہے. بچہ جب پیدا ہوتا ہے تو اسکا ذہن صاف سلیٹ کی طرح ہوتا ہے. آپ کو بہت سی اچھی بری باتیں معلوم ہیں. کیا آپ کو یاد ہے یہ معلومات کہاں کہاں سے ملیں؟  ہم جس وقت کتاب پڑھ رہے ہوتے ہیں یہ ہماری سوچ و شعور کے ساتھ پراسس ہو رہی ہوتی ہے.  ہمارے خیالات و معلومات اپڈیٹ ہو جاتی ہیں. ہماری زندگی کا سٹیرنگ ہمارے شعور کے پاس ہوتا ہے. لیکن شعور کیلئے rudder یا پتوار کا کام باہر سے لیا یہ علم ہی ادا کرتا ہے. اس لئے کتاب یاد نہ رہنا کوئی مسئلہ نہیں. مسئلہ کتاب نہ پڑھنا یا علم کو اپڈیٹ نہ کرنا ہوتا ہے. کیونکہ پھر آپ کا سفر اپنی سمت طے نہیں کر پاتا.  ریاض علی خٹک

##############################
https://www.facebook.com/riaz.alikhattak/posts/3407533652599442
ایک کینوس کتنے کا ہوگا؟ چند سو روپے کا ایسے ہی چند سو میں رنگ و برش مل جاتے ہیں. لیکن لیونارڈو کی ایک پینٹنگ دو سال پہلے ساڑھے چار سو ملین ڈالر میں فروخت ہوئی. کیا اسے قیمت price کہا جائے گا؟ قیمت ضرورت کیلئے لگتی ہے. آپ کو کچھ ضرورت ہے. آپ پیسے لے کر بازار جاتے ہیں. اُس چیز کی قیمت پوچھتے ہیں. ادائیگی کرتے ہیں اور ضرورت پوری کرتے ہیں. لیکن ایک چیز اور ہے جسے قدر یعنی value کہا جاتا ہے. کونسی چیز آپ کو کتنا اطمینان دیتی ہے. اتنی ہی اس کی قدر آپ کیلئے ہوگی. اس لئے بات جب قدر کی آتی ہے تو مسئلہ قیمت نہیں قدر دانوں کا ہوتا ہے اور قدر دان مقابلہ میں ایک عام پینٹنگ پر بیش بہا خزانے قربان کر دیتے ہیں. قدر کیلئے قدر دانوں کا یہ مقابلہ ہمیں مقابلہ یعنی competition کی قدر بتاتی ہے. آپکا مقابلہ اتنا سستا نہیں کہ یہ باہر دوسرے لوگوں سے کیا جائے. کیونکہ باہر آپ کے مقابلہ کی قیمت لگے گی قدر نہیں . لیکن اگر آپ ہمیشہ خود سے مقابلے میں رہیں گے تو یہ آپ کی قدر بنائے گا. قیمت عام چیزوں کی لگتی ہے. آپ بہت خاص ہیں. اپنی قدر پہچانیں. ریاض علی خٹک

##############################
https://www.facebook.com/riaz.alikhattak/posts/3412565835429557
ایسا نہیں ہوتا کہ آج صبح آپ جاگ کر فیصلہ کریں آج میں نے غرور و تکبر کرنا ہے. کوئی بھی ایسا نہیں کرتا یہ ہماری چھوٹی چھوٹی عادات و سہولیات ہوتیں ہیں جو کل کیلئے ہماری فطرت طے کرتی ہیں. جیسے پٹرول پمپ پر لگی لائن میں کھڑا نہ ہونا. ہم سہولت کیلئے تعلقات یا کوئی ایسا مقام ڈھونڈ لیتے ہیں جہاں ہم لائن سے بے نیاز ہو جاتے ہیں. کسی بھی پبلک مقام پر انسانی لائن سے نکلنے کیلئے یا عام زندگی میں انتظار کی کوفت سے بچنے کیلئے مختلف سہولیات ڈھونڈ لینے پر جیسے بل لائن میں کھڑے ہونے کی بجائے آن لائن جمع کرانا ہو. یہ ہمیں بتدریج ایک وی آئی پی احساس دینا شروع کردیتا ہے. ہمیں لاشعوری طور پر اپنا آپ لائن میں کھڑی مخلوق خدا سے اعلیٰ و برتر لگنے لگتا ہے. اور کچھ عرصہ بعد یہی احساس برتری ہماری معاشرت ہماری بول چال میں جھلکنے لگتا ہے. انسان بہت کمزور ہے. یہاں کسی پوسٹ پر چند زیادہ لائکس بھی آپ کو کمنٹس کرنے والوں پر احساس برتری دے دیتے ہیں. غرور و تکبر فطرت نہ بنے اس کیلئے اپنی عادات و سہولیات کا کمفرٹ زون توڑ کر مخلوق خدا سے جوڑ بنانے کیلئے کبھی کبھی لائن میں کھڑا ہوا کریں. آپ کا عاجزی سے ربط قائم رہے گا. بیشک بندے کا سہارا اس کی عاجزی ہی ہے. ریاض علی خٹک

##############################
https://www.facebook.com/riaz.alikhattak/posts/3410920615594079
دیکھیں جنت تب ملتی ہے جب ہم ویسے ہو جائیں جیسے جنت کے حقدار کا معیار بتایا گیا ہے. لیکن جب جب انسان نے اپنی سمجھ اپنی خواہشات اور اپنے نفس کو معیار سمجھ کر اس کی پیروی شروع کی وہ قدم قدم جنت سے دور ہونا شروع ہو جاتا ہے. میاں بیوی کا رشتہ بھی ایسا ہی ہے. اس رشتے میں گھر جنت کا پڑاو تب بنتا ہے جب خود کو بدلا جائے. جب  یہ ایک دوسرے کو یا وابستہ رشتوں کو اپنی پسند کیلئے بدلنا ہی مقصد سمجھ لیں تو اس جنت کی آب و ہوا بدلنی شروع ہو جاتی ہے. آج کی اس مشکل دنیا کا کوئی بھی شوہر ایک سپلٹ اے سی کی طرح ہوتا ہے. یہ باہر کے سخت و گرم اپنے آوٹ ڈور کردار پر سہہ کر اندر گھر کو خوشگوار ٹھنڈک دیتا ہے. اگر کوئی یہ سمجھ لے کہ گھر کا یہ خاموش انڈور کردار باہر بھی اسی طرح ہے. تب اکثر ترتیب الٹ جاتی ہے. شور مچاتا گرم آوٹ ڈور اندر اور ٹھنڈک باہر نکل جاتی ہے. یہ ناولوں کی آئیڈیلزم بس فلموں ڈراموں تک ہی رہنے دیں. اس آئیڈیلزم کے معیار پر رشتے کبھی بھی مکمل پورے نہیں اترتے. بلکہ اپنی زندگی ایک المیہ داستان بن جاتی ہے. ریاض علی خٹک

##############################
https://www.facebook.com/riaz.alikhattak/posts/3415103828509091
قریب ترین سیارہ مریخ پر انسان کا جانا اس کا خواب تھا. اسی خواب کی تعبیر کی ابتداء کرتے امریکہ نے دو خلائی گاڑیاں سپرٹ اور اپرچیونٹی تقریباً چار چار سو ملین ڈالر کا خرچہ کر کے وہاں بیجھیں. یہ خلائی سفر کا اہم سنگ میل تھا. مریخ کی تفصیلات جانچنی شروع ہوئیں. لیکن پھر ایک دن سپرٹ rover کا پہیہ نکل گیا اور کام چھوڑ گئی. کچھ عرصہ بعد مریخ پر گرد و غبار کا طوفان اٹھا. اپرچیونٹی کے سولر پینلز نے کام چھوڑ دیا. ان دونوں مشنز میں سائنسدانوں نے یہ محسوس کیا کہ یہ اپنی اصلاح نہیں کر سکتے. کیونکہ انکا بس ایک ہی پروگرامڈ دماغ تھا. وہ باہر تحقیق کر رہا تھا لیکن اپنی اصلاح کی ترتیب نہیں رکھتا تھا. تب امریکی سائنسدانوں نے curiosity مشن مریخ پر بیجھا. یہ 2.5 بلین ڈالر کا دو دماغی آپریٹنگ سسٹم تھا. یہ آج بھی تحقیق میں لگا ہوا ہے. بلوچ زبان کی ایک کہاوت ہے. آنکھ اپنا عیب نہیں دیکھ سکتی.  ہم انسانوں کا بھی یہی مسئلہ ہوتا ہے. ہم اپنے خواب اکثر اس لئے تعبیر نہیں کر پاتے کہ ہماری آنکھیں اپنا عیب نہیں دیکھتی. یہ دوسروں کے عیبوں میں الجھی رہتی ہیں. یہ ہمارا شعور ہے جو خوابوں کی تعبیر کیلئے کہتا ہے. کچھ دیر آنکھیں بند کر. باہر کے عیب نہ دیکھ خود اپنی اصلاح کر. خود کا احتساب ہوتا ہے. کیوں میرے خواب تعبیر نہیں ہو رہے.؟ جو لوگ خود احتسابی سیکھ لیتے ہیں. ان کے خواب بھی تعبیریں پا لیتے ہیں. کیونکہ تعبیر ہمارے اندر ہوتی ہے. باہر بس اس کی تعمیر ہی کی جاتی ہے. ریاض علی خٹک

##############################
https://www.facebook.com/riaz.alikhattak/posts/3413676878651786
ایک جوڑے نے شادی شدہ زندگی کے پچاس سال مکمل کئے.  اس دوران ان کی لڑائی کیا کبھی تلخ کلامی تک نہ ہوئی تھی. پورے ملک نے اس سالگرہ کو منانے کا فیصلہ کیا. ایک ٹی وی انٹرویو والے نے شوہر سے پوچھا. اس خوشگوار ازدواجی زندگی کا راز کیا ہے.؟ شوہر نے کہا جب ہماری شادی ہوئی تب ہم ہنی مون پر ایک پہاڑی مقام پر گئے تھے. پہاڑ کے اوپر کرایہ پر گھوڑے مل رہے تھے. میری بیگم نے گھڑ سواری کی خواہش کی. میں نے ایک گھوڑا اپنے لئے اور دوسرا ان کیلئے کرایہ پر لیا. انکے گھوڑے پر جب یہ بیٹھی تو وہ بدک گیا اور اسے گرا دیا. میری بیگم سکون سے اٹھی اور کہا " یہ پہلی دفعہ ہے" دوبارہ بیٹھی دوبارہ گرا دیا. کہا " یہ دوسری دفعہ ہے" تیسری بار بیٹھی اور گھوڑے نے پھر گرا دیا. بیگم نے اب غصہ سے کہا یہ " تیسری دفعہ ہے" اور گھوڑے کو پہاڑ سے دھکا دے کر نیچے پھینک دیا. میں نے بیگم سے چلا کر کہا یہ تم نے کیا کیا.؟ بیگم نے سکون سے میری طرف دیکھا اور کہا " یہ پہلی دفعہ ہے" بس اس کے بعد میں نے دوسرا موقع نہیں دیا. فیس بک نے ڈیڑھ مہینہ پہلے ہماری ایک چار سالہ پرانی پوسٹ میں وادی جنت نظیر کا نام ڈھونڈا اور ہمیں 60 دن لائیو نہ آنے کی وارننگ دی. وہ سزا ختم ہوئی تو چار سالہ قدیم پوسٹ پھر ڈھونڈ کر دوسری وارننگ دے دی. دوستو سے پوچھنا تھا اب اگر تیسرا موقع دے دیا تو کیا وہ ہمیں دھکا دے دیں گے.؟🤔 لائیو تو ہم نے آنا ہی نہیں ہوتا.  ریاض علی خٹک
