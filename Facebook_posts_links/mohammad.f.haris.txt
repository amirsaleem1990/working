
##############################
https://web.facebook.com/mohammad.f.haris/posts/10157887911124903?comment_tracking=%7B%22tn%22%3A%22O%22%7D
Amjad Shahzad بھائی کی اہلیہ بجلی لگنے سے وفات پاگئی ہیں۔ اللہ سے دعا کریں کہ ہمارے بھائی کو صبر جمیل عطا فرمائے۔ ان پر بڑا مشکل وقت آپڑا ہے۔ بہت بہت بہت مشکل وقت ہے۔ دل دہلادینے والا وقت ہے۔ جب اپنا کوئی اچانک چلا جائے تو بہت درد محسوس ہوتا ہے۔ یقین نہیں آتا کہ یہ کیا ہوگیا ہے۔ انسان ایک بے یقینی کی کیفیت میں چلاجاتا ہے۔ ان للہ و انا الیہ راجعون۔ کسی اپنے کی اچانک موت کا غم سہنا اور پھر بھولنا بہت مشکل ہوتا ہے۔ اس حادثے میں ہم سب کے لئے بہت بڑی نصیحت ہے کہ زندگی کا کوئی اعتبار نہیں۔ ہم سب آخرت سے غافل ہوکر اس میں بدمست رہتے ہیں اور ایک دن اچانک سے تندرستی، صحت، مال اور دولت سب کے ہوتے ہوئے موت دروازہ کھٹکھٹانے آجاتی ہے۔ موت کا تعلق عمر و صحت و دولت سے نہیں، وقت معینہ سے ہے۔ کاش کہ ہم سب اس بات کو سمجھ جائیں، خاص کر وہ شخص جو یہ سطور لکھ رہا ہے۔ امجد شہزاد صاحب کی اہلیہ کے انتقال کے سانحے میں ہم سب کے لئے ایک دھچکا ہے کہ کل تک  جو انسان ہماری طرح چل پھر رہا تھا، زندگی کے پلان بنارہا تھا، ایک بھرپور لائف گزار رہا تھا، آج وہ ہم میں نہیں۔ صرف ایک دن نے سب کچھ بدل کر رکھ دیا۔  حقیقت تو یہ ہے کہ اصل غم تو امجد شہزاد کے بھائی کے گھر والوں، ان کے والدین اور ان کے بچوں کا ہے۔ اپنے کسی قریبی کی اچانک موت انسان کو حواس باختہ کردیتی ہے۔ اسکی سمجھ میں نہیں آتا کہ یہ کیا ہوگیا، وہ اتنا غمگین ہے تو پھر ی دنیا اس قدر نارمل کیوں ہے۔ میرا بھائی بہت غمگین ہے بہت ٹوٹا ہوا ہے۔ اس کے لئے رب سے خاص دعا کریں کہ وہ اسکو صبر عطا فرمائے اور ہمارے بھائی کی اہلیہ کے لئے آخرت کے تمام سفر آسان کرے۔ آمین ثم آمین۔

##############################
https://web.facebook.com/mohammad.f.haris/posts/10157901485614903?comment_tracking=%7B%22tn%22%3A%22O%22%7D
تبصرہ بر کتاب "فضائلِ عشرۂ ذوالحجۃ اور احکام و مسائل ِعید الاضحیٰ" للمولف فضیلۃ الشیخ حافظ صلاح الدین یوسف حفظہ اللہ ============================ عشرۂ ذوالحجۃ کی آمد آمد ہے سو اسی مناسبت سے سوچا کہ کسی ایسی کتاب پر تبصرہ ہدیۂ قارئین کیا جائے جو کہ  قارئین کو  عشرۂ ذوالحجۃ اور قربانی کے احکام و مسائل سے متعلق مدلل لیکن مفید و جامع معلومات فراہم کرسکے۔ اس سلسلے میں جس کتاب کا نام سب سے پہلے ذہن میں آیا وہ فضیلۃ الشیخ حافظ صلاح الدین  یوسف حفظہ اللہ کا مختصر رسالہ  "فضائلِ عشرۂ ذوالحجۃ اور احکام و مسائلِ عید الاضحیٰ" تھا۔ اس رسالہ کی سب سے مفید بات اسکا اختصار اور جامعیت ہے۔ حافظ صاحب نے اس رسالہ میں دقیق مسائل کو چھیڑے بغیر انتہائی عام اور سہل زبان میں قربانی کرنے والے افراد کو ذوالحجۃ اور قربانی سے متعلق معلومات فراہم کی ہے۔  حافظ صاحب رسالہ کا آغاز  "اطاعت و قربانی کے دو نمونوں کی سالانہ تجدید" کی سرخی قائم کرکے کرتے ہیں جہاں وہ  اس سنّتِ ابراہیمی کی نہ صرف مختصر تاریخ بیان فرماتے ہیں بلکہ ساتھ ہی اس رو ح اور جذبہ پر بھی مفصل کلام کرتے ہیں جو کہ اس سُنّت  کے پیچھے کارفرما ہے۔ پہلا بے خوف و  بلا جھجھک اطاعتِ الہٰی اور دوسرا والدین اور اولاد کا باہمی تعلق۔  یعنی کیسے  ابراہیم علیہ السلام نے اللہ کے ایک حکم پر اپنی سب سے پیاری چیز اس کی راہ میں بلا تامل قربان کرنے پر آمادگی ظاہر کردی اور ساتھ ہی ایک نہایت لائق اور فرمانبردار بیٹا کیسے اپنی جان اپنے والد کے ایک حکم پر تج دینے کو تیار ہوگیا۔ بقول اقبال ؔ یہ فیضانِ نظر تھا یا کہ مکتب کی کرامت تھی  سکھائے کس نے اسمعیل کو آدابِ فرزندی اس پوری بحث پر مختلف دلائل دینے کے بعد حافظ صاحب نے کمالِ اختصار کے ساتھ لمحۂ فکریہ کی سرخی قائم کرکے اپنے پیغام کو   چند سطروں میں سمو دیا ہے۔ آپ فرماتے ہیں: "اللہ کی راہ میں قربانی کرنے والے والدین کیا اپنے اندر  یہ جذبہ پاتے ہیں کہ اللہ کے حکم کے مقابلے میں اولاد کی محبت ثانوی چیز ہے؟ اور اولاد کی محبت میں اللہ تعالیٰ کے حلال و حرام کے حدود توڑنے نہیں چاہیئں؟ جن کے والدین زندہ ہیں، وہ قربانی دیتے وقت ذرا یہ بھی سوچ لیں کہ اس عملِ قربانی میں اطاعتِ والدین اور ان سے حسنِ سلوک کی جو روح کارفرما ہے، کیا اس کے تقاضے بھی پورے کررہے ہیں؟ کہیں ایسا تو نہیں کہ اللہ کے ایک حکم (قربانی) پر عمل کرنے میں تو وہ کوشاں ہوں لیکن اللہ کے دوسرے حکم (اطاعتِ والدین اور ان سے حسنِ سلوک) کے معاملے میں وہ مجرمانہ تغافل کا شکار ہوں؟ اگر ایسا ہے تو یقیناً عیدالاضحیٰ کا دن ہمارے لئے قابلِ غور اورلمحۂ فکریہ ہے۔" صفحہ نمبر ۱۷ سے حافظ صاحب   "عشرۂ ذوالحجۃ کی فضیلت اور اس کے مسائل" کی سرخی قائم کرکے ان دنوں میں کئے جانے والے اعمال کی بابت  قارئین کی رہنمائی کرتے ہیں اور بتاتے ہیں کہ ذوالحجۃ کے پہلے دس دنوں کی  قرآن و حدیث میں  کس قدر فضیلت آئی ہے۔ اس بابت آپ سیدنا عبداللہ بن عباسؓ  سے مروی روایت نقل فرماتے ہیں جس میں نبی ﷺ نے فرمایا کہ  اللہ کو کوئی نیک عمل ان اعمال سے زیادہ محبوب نہیں ہوتا جو کہ ایک مومن ذوالحجۃ  کے پہلے دس دنوں میں کرتا ہے۔ اسی طرح سیدنا عبداللہ بن عمرؓ سے مروی حدیث سے ان دس دنوں کی فضیلت کے اثبات کے ساتھ ان میں تہلیل، تکبیر اور تحمید یعنی لاالہ الا اللہ، واللہ اکبر، والحمدللہ  کی کثرت کا حکم نبویﷺ بھی بیان فرماتے ہیں۔ ساتھ ہی حافظ صاحب قارئین کو  یومِ عرفہ کے صوم کی فضیلت سے بھی آگاہی دیتے ہوئے حدیث نبویﷺ نقل فرماتے ہیں جس میں نبی ﷺ نے عرفہ کے صوم سے متعلق فرمایا کہ اس سے گزشتہ اور آئندہ سالوں کے گناہ معاف ہوجاتے ہیں۔ تاہم یہ صوم صرف  غیر حاجیوں کے لئے رکھنا مستحب ہے، حجاج کرام  کے لئے یہ صوم رکھنا سنتِ نبویﷺ سے ثابت نہیں۔ صفحہ نمبر ۲۲ پر حافظ صاحب  "تکبیرات کا مسئلہ" کی سرخی قائم کرکے بتاتے ہیں کہ  سنن دارقطنی کی وہ روایت جس میں مذکور ہے کہ ۹ ذوالحجۃ کی صلوٰۃ الفجر سے تکبیرات کاآغاز کیا جائے اور ہر فرض صلوٰۃ کے بعد پڑھی جائیں اور یہ سلسلہ ۱۳ ذوالحجۃ کی صلوٰۃ العصر پرجاکر ختم کیا جائے، ضعیف ہے، اسی لئے مناسب یہی ہے کہ تکبیرات  پورےعشرے یعنی پہلی ذوالحجۃ سے لیکر    ۱۳ ذوالحجۃ کی صلوٰۃ العصر تک پڑھی جائیں اور صرف نمازوں کے بعد ہی نہیں، بلکہ دیگر اوقات میں بھی ان کا اہتمام کیا جائے۔ آگے جاکر حافظ صاحب بتاتے ہیں کہ حدیث رسولﷺ میں نبی ﷺ نے فرمایا کہ قربانی کی نیت کرنے والا پہلی ذوالحجۃ کے چاند سے قربانی کرنے تک اپنے بال اور ناخن نہ کٹوائے۔ یہ حکم صرف قربانی کرنے والوں کے لئے مخصوص ہے، وہ اشخاص جو قربانی کی نیت نہیں رکھتے، ان کے لئے اس عمل کی مشروعیت کی کوئی دلیل موجود نہیں۔واللہ اعلم۔ صفحہ نمبر ۲۵ سے حافظ صلاح الدین یوسف حفظہ اللہ "قربانی کے ضروری احکام و مسائل" کی سرخی قائم کرکے مختلف ادّلہ کے تحت بیان فرماتے ہیں کہ قربانی واجب نہیں تاہم سنتِ مؤکدہ ہے۔ اس بابت وہ  متقدمین کے فتاویٰ کے ساتھ ساتھ سیدنا ابو بکر صدیقؓ اور سیدنا عمرؓ کے  آثار بھی  اپنے موقف کی دلیل کے طور پر نقل فرماتے ہیں جن میں مذکور ہے کہ شیخین ؓنے بعض مواقع پر خاص کر قربانی اس لیے نہیں کی کہ لوگ اس کو فرض یا واجب نہ سمجھ لیں۔ ساتھ ہی "ایک ضروری وضاحت" کی سرخی قائم کرکے حافظ صاحب منکرینِ حدیث کے اس شبہ کا رد کرتے ہیں کہ قربانی صرف حاجیوں پر فرض ہے اور غیر حاجیوں کا قربانی کرنا   مشروع نہیں۔ اس بابت وہ نبی ﷺ کی ایک حدیث بھی صحیح بخاری سے  نقل کرتے ہیں جس میں آپ ﷺنے عیدالاضحیٰ  کی صلوٰۃ ادا کرنے والوں کو صلوٰۃ کے بعد قربانی کرنے کا حکم دیا اور ظاہر سی بات ہے کہ حاجیوں پر تو صلوٰۃ العید نہیں سو اس حدیث سے یہ صاف مترشح ہوجاتا ہے کہ قربانی غیر حاجیوں کے لئے بھی مشروع ہے۔ آگے جاکر حافظ صاحب حدیث رسولﷺ کے تحت بیان فرماتے ہیں کہ چار قسم کے جانوروں کی قربانی جائز نہیں پہلا  کانا  یا بھینگا جس کا کانا پن واضح ہو، دوسرا بیمار جس کی بیماری واضح ہو، تیسرا لنگڑا جس کا لنگڑا پن واضح ہو اور چوتھا نہایت ہی لاغر جانور جس کے اندر گودا نہ ہو۔ اسی طرح بعض روایات میں کان کے نقص کی بھی ممانعت آئی ہے تاہم اس بابت یہ رخصت ہے کہ جانور کا کان اگرمعمولی سا کٹا ہوا ہو تو اس کی قربانی جائز ہے لیکن آدھا یا اس سے زیادہ کٹا ہوا ہے تو قربانی جائز نہیں اور وہ عیب دار تصور ہوگا۔ اس کے علاوہ بعض روایات میں تھن کٹا ہوا  اور خارش زدہ جانور کو بھی عیب دار بتایا گیا ہے۔ اسکے علاوہ قربانی کا جانور کے لئے کم از کم  دو دانتا  ہونے کی بھی تصریح ہے لیکن اس سے کم کی قربانی جائز نہیں، تاہم اس بابت مینڈھے کی رخصت احادیث میں موجود ہے۔ البتہ بھیڑ یا مینڈھے کا  کھیرا ہونے کی صورت میں اس کی کم سے کم عمر ایک سال ہونی چاہیئے۔  حاملہ جانور کی قربانی بھی جائز ہے کیونکہ اس کی کوئی ممانعت احادیث میں وارد نہیں ہوئی۔  اس کے علاوہ کسی جانور کا خصّی ہونا بھی کوئی عیب نہیں کیونکہ حدیث سے ثابت ہے کہ آپﷺ نے خّصی جانور کی قربانی کی ۔ اگر کسی جانور میں خریدنے کے بعد نقص پیدا ہوجائے تو کیا اس کی قربانی جائز ہے یا نہیں تو اس بابت فقہاء کا اختلاف ہے، تاہم اس متعلق مناسب رائے یہی ہے کہ  متمول و صاحبِ حیثیت انسان نیا جانور لے لیں اور عیب دار جانور کی قربانی نہ کریں جبکہ غیر متمول اور نادار آدمی اگر دوسرا جانور خریدنے کی استطاعت نہیں رکھتا تو اسی جانور کو قربان کردے۔ پھر حافظ صاحب قربانی کی کھالوں سے متعلق بیان کرتے ہیں کہ نبی ﷺ نے قربانی کی کھالوں کو ذاتی مصرف میں لانے کی اجازت دی ہے  لیکن اس کو بیچنے کی ممانعت ہے اور نہ ہی قصائی کو اجرتاً دی جاسکتی ہے۔ تاہم مستحق غرباء و مساکین کی مدد  کے لئے یا فی سبیل اللہ دینا ثواب کا باعث ہوگا ان شاءاللہ۔ جہاں تک فوت شدہ کی طرف سے قربانی کرنے کی  بات ہے تو اس متعلق وارد احادیث میں ضعف ہونے کے باعث وہ قطعی لائق استدلا ل نہیں اور جو یہ بیان کیا جاتا ہے کہ آپ ﷺ نے اپنی امت کی طرف سے قربانی کی تو یہ عمل خاص آپ ﷺ کے لئے مخصوص  تھا کیونکہ شیخین اور مابعد کے صحابہؓ سے اس عمل پر کوئی مداومت نہیں ملتی۔ سو کسی اور انسان کے لئے جائز نہیں کہ وہ غائب یا فوت شدہ کے لئے قربانی کرے۔ گھر میں موجود ہر شخص کی طرف سے الگ قربانی ہوگی یا صرف ایک ہی قربانی سب کو کفایت کرجائے گی تو اس بابت حافظ صلاح الدین یوسف حفظہ اللہ محتلف احادیث سے استدلال کرکے بیان فرماتے ہیں کہ  نبی ﷺ اور صحابہؓ اپنے  تمام گھر والوں کی طرف سے صرف ایک ہی قربانی کیا کرتے تھے۔ قربانی کے گوشت سے متعلق  حافظ صاحب تصریح کرتے ہیں کہ قربانی کا گوشت خود کتنا استعمال کریں اور کتنا تقسیم کرے تو اس بابت کوئی نص موجود نہیں۔ چاہے تو پورا خو د استعمال کرلے لیکن بہتر یہ ہے کہ قربانی کرنے والا اس کے تین حصہ کرکے ایک اپنے لئے، ایک احباب و متعلقین کے لئے اور ایک فقراء و مساکین  کے لئے مختص کرے۔ اس کے علاوہ غیر مسلم کو بھی قربانی کا گوشت دیا جاسکتا ہے۔ قربانی کتنے دن جائز ہے؟ اس بابت سرخی قائم کرکے حافظ صاحب بلا کسی تشدد و اصرار کے دونوں موقف پیش فرماتے ہیں کہ قربانی یوم النحر یعنی عید کے پہلے دن سے لیکر ۱۳ ذوالحجۃ تک بھی جائز ہے اور ۱۲ ذوالحجۃ تک بھی جائز ہے۔ جس کوجو دلائل راجح لگیں وہ اس پر عمل کرلے اور اس بابت تشدد روا نہ رکھے۔  صفحہ نمبر ۴۱ پر "قربانی کے جانوروں کی تفصیل" کی سرخی قائم کرکے حافظ صاحب بیان کرتے ہیں کہ باجماع مسلمین آٹھ جانور قربان کئے جاسکتے ہیں جن میں بکری (نر و مادہ)، اونٹ (نر و مادہ)، بھیڑ (نر و مادہ)، گائے اور بیل شامل ہیں۔ اس کے علاوہ بعض فقہاء نے بھینس کو بھی گائے کے حکم  کے تحت  لیکر اس کی قربانی کے جواز کا فتویٰ دیا ہے سو جو حضرات اس فتویٰ کے ادلہ سے متفق ہیں وہ بھینس کی قربانی بھی کرسکتے ہیں اور جو متفق نہیں وہ اس کو چھوڑدیں۔ اس بابت کسی پر طعن درست نہیں۔ رسالہ کے اختتام پر آخری مبحث کے طور پر حافظ صلاح الدین یوسف حفظہ اللہ "دیگر ضروری باتیں" کی سرخی قائم کرکے قارئین کو کچھ عمدہ  اور جامع نصیحتیں کرتے ہیں۔ یہ نصیحتیں پڑھنے سے تعلق رکھتی ہیں۔ المختصر حافظ صلاح الدین یوسف حفظہ اللہ کا یہ رسالہ عشرۂ ذوالحجۃ اور قربانی کے مسائل سے متعلق ایک ایسے عامی کے لئے نہایت مفید و مختصر ہے جو کہ دقیق مباحث میں جائے بنا اختصار کے ساتھ اس بابت معلومات جاننے کا اشتیاق رکھتا ہو۔ ذیل میں ہم قارئین کے استفادے کے لئے اس کتاب کا ڈاونلوڈ لنک مہیا کررہے ہیں۔ قارئین یہاں سے کتاب ڈاونلوڈ کرکے اس کا مطالعہ کرسکتے ہیں: https://kitabosunnat.com/…/fazaile-ashra-zilhajja-aur-ahkam… مبصر: محمد فھد حارث

##############################
https://web.facebook.com/mohammad.f.haris/posts/10157895677854903?comment_tracking=%7B%22tn%22%3A%22O%22%7D
کیا مدینہ کی فلاحی ریاست بعد میں جاکر ایک ناکام معاشرہ ثابت ہوئی؟ =============== محترم  ابو بکر قدوسی صاحب نے ایک کالم کی طرف توجہ دلائی جو کہ ایک سن رسیدہ لیکن ملحد صاحب کی طرف سے لکھا گیا ہے جس میں عمران خان کے "مدینہ کی ریاست" کے تصور پر تنقید کے ضمن میں یہ گوہرافشانی کی گئی ہے کہ  مدینہ کبھی بھی ایک فلاحی ریاست تھا ہی نہیں بلکہ وہ ایک ناکام معاشرہ تھا اسی لئے چالیس برس میں بکھر گیا اور تین خلفاء قتل ہوگئے۔ ساتھ ہی موصوف فرماتے ہیں کہ دنیا کی فلاحی ریاستیں سوئیٹزرلینڈ، جاپان اور  کینیڈا ہیں۔ اب جن صاحب نے بھی یہ مضمون لکھا ہے یا تو وہ اپنے الحاد میں بے بصیرت ہوگئے ہیں یا پھر حقیقتاً  اتنے کم علم ہیں کہ ان کو  فلاحی ریاست کی تعریف ہی نہیں معلوم۔  ہمارا ان صاحب سے سب سے اول تو یہ سوال ہے کہ   فلاحی ریاست کی مروجہ تعریف میں یہ کہاں مذکور ہے کہ اس کاسربراہ ظلماً قتل نہیں ہوسکتایا اس میں  خارجی و داخلی    شورش پسندوں کے سبب وقتی طور پر ہنگامہ آرائی نہیں ہوسکتی۔  ذرا ہمیں ایسی کوئی تعریف دکھائیے۔ پھر ہم انہیں کی دکھائی تعریف سے ثابت کرینگے کہ اس وقت  پورے روئے زمین پر کوئی ایک ریاست فلاحی نہیں کہلاجاسکتی۔ کیا فرانس میں ناذیبا خاکوں کے ضمن میں ہنگامہ آرائی، فائرنگ اور یہاں تک کہ قتل نہیں ہوئے، کیا برطانیہ میں انڈر گراؤنڈ ریلوے میں دھماکے نہیں ہوئے، کیا امریکہ میں آئے دن شوٹنگ نہیں ہوتیں۔ اس حساب سے تو پھر ان سب ریاستوں سے فلاحی ریاست کی   اعزازیت چھین لینی چاہیئے۔پھر سوئیٹزرلینڈ جس کا نام موصوف نے فلاحی ریاست کی تعریف میں از خود شامل فرمایا ہے کیا وہ وہاں  ۲۷ ستمبر ۲۰۰۱ میں ہونے والے "زگ قتلِ عام" کو بھول گئے  جس میں سوئیٹزلینڈ کے ایک شہری  فریڈرچ نے سوئیٹزرلینڈ کے شہر زگ کی پارلیمنٹ میں  فائرنگ کرکے ۱۴ افراد کو ہلاک اور ۱۸ کو شدید زخمی کردیا تھا۔ اسی طرح موصوف جاپان کے سیاستدان انیجیرو  اسانوما کے قتل کی بابت کیا فرماتے ہیں جو کہ ۱۲ اکتوبر ۱۹۶۰ کو ایک بھرے مجمع کے سامنے ٹیلی ویژن شو کے دوران تلوار کے ذریعے کیا گیا۔ بھلا اس قسم کے کھلے قتل و جدال کے اقدام جس ملک میں ہوں،  موصوف کالم نگار  کی منطق کی رو سے تو ان کو بالکل بھی فلاحی ریاست نہیں کہا جاسکتا۔  اس لئے ہم مناسب سمجھتے ہیں پہلے اپنے ان ممدوح کی خدمت میں فلاحی ریاست کی تعریف نقل کردی جائے۔  دائرۃ المعارف کے تحت فلاحی ریاست ایک ایسی ریاست ہوتی ہے  جو کہ اپنے شہریوں میں لسانی، نسلی اور مذہبی بنیادوں پر کسی قسم  کی  تفریق نہ کرے اور ان کو تمام بنیادی سہولتیں  جیسے تعلیم، طب، ذرائع آمدو رفت یا تو سبسیڈائز کرکے  نہایت کم نرخ پر یا پھر مفت فراہم کرے۔ لوگوں کی فلاح و بہبود کا خیال رکھے اور ملک میں ضروریات زندگی کو آسان بنانے کی غرض سے ترقیاتی کاموں پر توجہ دے۔ ساتھ ہی اس ریاست میں عدل کا نظام سب سے زیادہ مستحکم اور قابل اعتماد ہونا چاہیئے۔  اب اس تعریف کے تحت دیکھئے تو اسلامی فلاحی ریاست کی ابتداء دورِ نبویﷺ سے شروع ہوتی ہے اور اس کے بعد  تقریباً ۳۰۰ سالوں تک مسلمانوں میں رائج رہتی ہے۔ اس ریاست کے دارالخلافہ ضرور بدلتے ہیں ، لیکن دارالخلافہ کے بدلنے سے شہریوں کے حقوق میں کوئی کمی  نہیں آتی۔ ریاست ان کی اسی طور سے دیکھ بھال کرتی نظر آتی ہے جیسے وہ اس زمانے میں کیا  کرتی تھی جب سیدنا عمرؓ نے لوگوں کے وظائف مقرر کرکے فلاحی ریاست کی تکمیل کی تھی۔ موصوف  کالم نگار یہ بات تو خود تسلیم کرتے ہیں کہ چالیس برس تک  تو یہ فلاحی ریاست چلی، اس کے بعد یہ ناکام معاشرہ ثابت ہوئی۔ سو ہم اپنی گزارشات کو چالیس سال کے بعد سے شروع کرتے ہیں۔ سبائیوں کی سازشوں کے سبب ایک ہنگامی بلویٰ میں سیدنا عثمانؓ شہید ہوئے اور اس کے بعد خارجیوں کی سازش کے نتیجے میں سیدنا علیؓ کی شہادت عمل میں آئی۔ اس سے قبل  ابو لولو فیروز کے قاتلانہ حملے میں سیدنا عمرؓ شہید ہوئے لیکن نہ ان کی شہادت سے قبل اور نہ ان کی شہادت کے بعد کسی قسم کی ہنگامہ آرائی ہوئی، یہاں تک کہ ان کی شہادت کے موقع پر بھی کوئی ہنگامہ آرائی نہیں ہوئی۔     ۴۰ھ میں سیدنا معاویہؓ برسراقتدار آتے ہیں، ان کے برسراقتدار آتے ہیں، مسلم ریاست میں امن و امان کی صورتحال مکمل طور پر بحال ہوجاتی ہے۔ اس سے قبل بھی آپسی جنگوں کے علاوہ مسلمان معاشروں میں مکمل امن و امان ہی رہتا تھا یعنی جو علاقے سیدنا علیؓ کے زیرِ نگرانی تھے وہاں حالات کی مجموعی صورتحال امن و امان والی ہی ہوتی تھی اور قانون کی مکمل پاسداری کی جاتی تھی، اسی طرح سے جو علاقے سیدنا معاویہؓ کے زیر نگیں تھے، وہاں بھی امن و امان قائم رہتا تھا اور تمام قوانین کی عملاً پاسداری کی جاتی تھی۔کسی ایک مستند ر تاریخی روایت سے یہ ثابت نہیں کیا سکتا کہ سیدنا عثمانؓ کی شہادت سے لیکر سیدنا معاویہؓ کے برسر اقتدار آنے تک اسلامی ریاست کی رعایا کی کسی قسم کی حق تلفی ہوئی ہو یا پھر ان کو معاشرے میں عدم تحفظ کا شکار ہونا پڑا ہو یا پھر ان کے وظائف و سہولیات میں کسی قسم کی کمی  کی گئی ہو یا روک لگائی گئی ہو۔    سیدنا معاویہؓ    برسرِاقتدار آئے تو  مسلم ریاست میں مکمل امن و امان اور سکون کی فضاء قائم ہوگئی اور اس سال کو عام الجماعۃ کا نام دیا گیا۔ مسلم عوام کی فلاح و بہبود  کے لئے جو اقدامات  اور وظائف سیدنا عمرؓ نے اپنے دور میں رائج کئے تھے وہ بدستور سیدنا عثمانؓ و سیدنا علیؓ کے ادوار میں رائج رہے۔ یہاں تک کہ سیدنا علیؓ کے دورِ حکومت میں جو علاقے ان کے زیرِ تسلط نہ تھے اور سیدنا معاویہؓ کے زیرِ نگیں تھے، وہاں بھی یہی  صورتحال رائج تھی۔ تاہم سیدنامعاویہؓ نے حکومت میں آنے کے بعد داخلی و خارجی انتشار رفع کرکے ان وظائف و سہولیات میں بے بہا اضافہ کردیا ۔ سیدنا معاویہؓ کے دور میں حکومتی آمدنی اس قدر زیادہ تھی کہ  صرف ایک دمشق کے خراج و جزیہ کے ضمن میں جو آمدن ہوتی تھی وہ تمام فوجی اخراجات، حکام کے مشاہرات، موذنین، قضاۃ اور فقہاء وغیرہ کے مصارف ادا کرنے کے بعد بھی چار لاکھ دینار تھی۔ عراق سے  مختلف زمینوں سے جو خراج وصول ہوتا تھا وہ پچاس لاکھ درہم سے اوپر ہوتا تھا جبکہ مصر سے  سیدنا عمرو بن العاصؓ جو خراج اور زمین کی آمدن دارالخلافہ دمشق بھیجتے تھے وہ  سالانہ نوے لاکھ دینار ہوتی تھی۔ اسی طرح مقریزی نے الخطط میں ذکر کیا ہے کہ سیدنا معاویہؓ کے عہد خلافت میں سیدنا مسلمہ بن مخلدؓ بیت المال کے باقی مصارف پورے کرنے کے بعد سیدنا معاویہؓ کو اپنے زیر نگیں علاقے کی جو آمدن بھیجتے تھے وہ چھ لاکھ دینار ہوتی تھی۔ حکومت کی یہ تمام آمدن عوام کی سہولیات  اور بہبود پر خرچ کی جاتی تھیں۔ جس میں مرعش اور قیروان جیسے نئے شہر کی آبادکاری سے لیکر  مختلف فوجی چھاؤنیاں اور قلعوں کی تعمیر وغیرہ شامل تھے ۔  اہل عرب اپنے جغرافیائی ماحول کے سبب ہمیشہ سے پانی کی  کمی کا شکار رہتے تھے، سیدنا معاویہؓ نے  نہروں اور تالابوں کے اجراء پر خصوصی توجہ دی۔ عراق میں نہر معقل کے نام سے  جبکہ مدینہ میں قناۃ معاویہ کے نام سے نہروں کا اجراء کرکے لوگوں تک میٹھا پانی پہنچایا گیا۔ اسی طرح سیدنا معاویہؓ نے  ہر قبیلہ کی خبر گیری کے لئے ایک شخص متعین کررکھا تھا جو ان قبائل کی محافل میں شامل ہوکر پتہ لگاتا تھا کہ پچھلی رات یہاں کوئی بچہ تو پیدا نہیں ہوا، قبیلہ میں گزشتہ رات کوئی نیا واقعہ تو پیش نہیں آیا؟ اس قبیلہ میں کوئی مہمان تو فروکش نہیں ہوا اور اگر ہوا ہے تو اس کی ضروریات کیا ہیں؟ یہ سب معلوم کرنے کے بعد وہ شخص واپس دفتر پہنچتا، نومومولود کا نام اور دیگر ضروری کوائف ایک رجسٹر میں درج کرتا تاکہ ان کی ضروریات کا مناسب انتظام کیا جاسکے اور وظائف  وغیرہ مقرر کئے جائیں۔  سیدنا معاویہؓ کے بعد یزید بن معاویہؒ کا دور آتا ہے جس میں یہ سہولیات و وظائف بعینہٖ اسی طور سے جاری رہتے ہیں، یہاں تک کہ سیدنا مروانؓ و عبدالملک بن مروانؓ کے دور میں    ان میں مزید اضافہ کردئیے گئے۔ امیر عبدالملک بن مروانؒ کے بعد ان کے صاحبزادے ولید بن عبدالملکؒ کا دورِ خلافت آیا تو اسلامی فلاحی اپنے انتہائی عروج پر پہنچ گئی۔ سیدنا معاویہؓ  نے اپنے دور میں جہاز سازی کی  جس صنعت کا اجراء کیا تھا، ولید بن عبدالملک ؒنے اپنے دور میں اسکو چار چاند لگادئیے۔ ولید ؒکی معاونت و سرپرستی کے زیرِ اثر امیر موسیٰ بن نصیر ؒنے تونس میں جہاز سازی کا جو کارخانہ قائم کیا تھا ، اس میں صرف ولید ؒکے زمانے میں ہی ۱۰۰ جہاز تیار کردئیے گئے تھے۔  طبری ولید بن عبدالملکؒ کے دور میں صراحت سے لکھتے ہیں کہ  ۸۸ ہجری میں  ولید نے تمام ممالک محروسہ میں  سڑکیں درست کروائیں اور ان پر سنگِ میل نصب کروائے۔  تمام راستوں پر کنویں بنوائے اور مختلف بلاد و امصار میں نہریں جاری کروائیں۔ پورے ملک میں جابجا مسافروں کی سہولت کے لئے مہمان خانے قائم کئے۔ ولید بن عبدالملک ؒ وہ پہلے مسلم  حکمران تھے جنہوں نے مسلم بلاد میں  شفا خانے بنوائے۔ اس سے پہلے اسلامی حکومت میں سرکاری شفا خانوں کا رواج نہ تھا (یعقوبی جلد ۲ صفحہ ۳۴۸)۔  طبری لکھتے ہیں کہ ولید بن عبدالملکؒ کا یہ کارنامہ قابلِ فخر ہے کہ اس نے تمام ممالک ِاسلامیہ میں معذور، ناکارہ اور اپاہج لوگوں کے روزینے مقرر کرکے انہیں بھیک مانگنے کی ممانعت کردی اور ساتھ ہی اندھوں کی رہنمائی اور معذوروں کی خدمت کے لئے آدمی مقرر کئے ۔ ولید ؒبازار کے نرخ بھی قابو میں رکھتا تھا اور خود بازاروں میں جاکر چیزوں کی قیمت دریافت کرکے ان کے نرخ کم کرواتا تھا(طبری ۸/۱۲۷۱، تاریخ الخلفاء السیوطی صفحہ ۲۲۵)۔  امیر ولید بن عبدالملکؒ کے بعد ان کے بھائی سلیمان بن عبدالملکؒ کا دور آتا ہے۔ سلیمان بن  عبدالملک کے خیر کے کاموں کی وجہ سے لوگ اس کو "مفتاح الخیر" یعنی بھلائی کی کنجی کے نام سے یاد کرتے تھے ( تاریخ الخلفاء لسیوطی صفحہ ۲۲۴)۔ مکہ المکرمہ میں پانی کی کافی قلت ہوجاتی تھی، اس  پریشانی کے سدِ باب کے لئے سلیمان بن عبدالملکؒ نے مکہ میں میٹھے پانی کا ایک چشمہ جاری کروایا ۔ اس چشمہ کی وجہ سے مکہ میں میٹھے پانی کی افراط ہوگئی (یعقوبی جلد ۲ صفحہ ۵۳۵)۔ سلیمان نے ایک  نیا شہر رملہ بسایا اور  یہاں بہت سی عمارتیں، جامع مسجد اور تالاب بنوائے اور جو لوگ یہاں منتقل ہونا چاہتے تھے، سلیمان ان کو حکومتی خرچ پر گھر بنواکر دئیے(معجم البلدان ذکر رملہ، للیاقوت الحموی)۔ سلیمان کے بعد یکے بعد دیگرے عمر بن عبدالعزیز ، یزید بن عبدالملک اور ہشام بن عبدالملک برسر اقتدار آئے۔ ہشام بن عبدالملک نے  کئی اہم و حساس جگہوں پر مستحکم اور مضبوط قلعے قائم کئے۔ بحری بیڑے کی ترقی کے لئے شمالی افریقہ میں  جہاز سازی کے مزید نئے کارخانے بنوائے  (مروج الذہب جلد ۳ صفحہ ۲۱)۔ ملکی مصنوعات کی صنعت کو ترقی دی جس میں سر فہرست ریشمی کپڑوں کی صنعت تھی۔ لوگوں کے لئے روزگار کا انتظام کیا اور عوام کا طرز ِزندگی مزید بہتر بنایا (مروج الذہب جلد ۳ صفحہ ۲۱)۔ہشام نے اپنے دور میں کئی نئے شہر تعمیر کروائے جس میں سب سے مشہور سندھ کا شہر منصورہ تھا جو کہ اپنے زمانے میں ہندوستان میں اسلامی حکومت کا دارالخلافہ تھا (فتوح البلدان صفحہ ۴۴۸)۔ ہشام کا ایک بڑا کارنامہ حُجاج کے کاروانوں کے لئے مکہ کی سمت میں آنے والے راستوں پرسرائے، حوض اور تالاب بنوانا بھی ہے (مروج الذہب  جلد ۲ صفحہ ۲۱)۔  ہشام کا انتقال ۱۲۵ ہجری میں ہوتا ہے گویا  وہ اسلامی فلاحی ریاست جس کی بنیاد نبی ﷺ نے ڈالی تھی اور سیدنا عمرؓ نے اپنے دور میں جس میں کئی نئے شعبوں کا اجراء کرکے اسکو بالغ کیا تھا، ان کی شہادت کے تقریباً سو سال کے بعد تک وہ اسی آب و تاب اور مزید ضوء فشانی کے ساتھ ترقی پذیر رہی اور اگلے مزید۲۰۰ سالوں تک اپنے تمام شہریوں کے لئے ایک مکمل فلاحی ریاست کی خدمات انجام دیتی رہی۔ تحریر: محمد فھد حارث

##############################
https://web.facebook.com/mohammad.f.haris/posts/10157904804159903?comment_tracking=%7B%22tn%22%3A%22O%22%7D
تبصرہ بر کتاب "حضرت معاويه رض کی سیاسی زندگی" طبع جديد 2018 از قلم حافظ عبیداللہ  ================== یہ کتاب مولانا علی احمد عباسی کی تصنیف ہے جس کا پہلا ایڈیشن سنہ 1963ء اور دوسرا ایڈیشن سنہ 1987ء میں شائع ہوا،  جیسا کہ کتاب کے عنوان سے ظاہر ہے کہ اس کتاب کا موضوع امير المؤمنين سيدنا معاويه بن ابى سفيان (رضي الله عنهما) کی زندگی ہے ، خاص طور پر آپ کی سیاسی زندگی.  اس کتاب کا اسلوب اس موضوع پر لکھی گئی دیگر کتب سے "ذرا ہٹ کے" ہے، مصنف رح نے  قرن اول کے اہم واقعات اور تاریخی روایات پر حالات وواقعات کو سامنے رکھتے ہوئے تعمیری انداز میں تنقیدی تبصرہ کیا ہے ، یہ کتاب پچھلے کئی سالوں سے نایاب تھی، ہمارے دوست جناب محمد فہد حارث صاحب حفظه الله نے اس مفید کتاب کو اپنے ادارے "حارث پبلی کیشنز" سے نہایت عمدہ اور خوبصورت بنا کر شائع کیا ہے اور ایک نسخہ ہمیں بطور ہدیہ ارسال فرمایا.   اصل کتاب کا مقدمہ مولانا احتشام الحق تھانوی رح نے لکھا تھا، محمد فہد حارث نے اس نئے ایڈیشن میں مقدمہ سے پہلے  "پیش گفتار" کے عنوان سے تقريباً 30 صفحات پر مشتمل ایک جاندار اور معلومات افزا مضمون لکھا ہے جس میں خاص طور پر زمانہ جاہلیت اور پھر زمانہ اسلام میں  بنو امیہ اور بنو ہاشم کے معاشرتى تعلقات  پر تفصیل سے روشنی ڈالی ہے، بد قسمتی سے علم الانساب اور تاريخ کا یہ گوشہ عام لوگوں کی نظر سے مخفی رہا ہے یا کسی سازش کے تحت مخفی رکھا گیا ہے تاکہ اذہان میں یہ بات بٹھا دی جائے کہ بنو امیہ اور بنو ہاشم تو ایک دوسرے کے دشمن تھے، محمد فہد حارث صاحب نے کتب انساب و تاریخ کے  حوالوں سے بنو ہاشم اور بنو امیہ کے درمیان بہت سی رشتہ داریاں گنوائی ہیں، مثلاً بنت رسول الله صلى الله عليه وسلم سيده زينب رض کا نکاح اپنے اموی خالہ زاد بھائی حضرت ابو العاص بن ربيع رض سے قبل از اسلام ہوا تھا جسے آپ صلى الله عليه وسلم نے بعد از ہجرت بھی قائم رکھا، بعثت کے بعد آپ صلى الله عليه وسلم نے اپنی دو صاحب زادیوں حضرت رقيه رض اور حضرت ام كلثوم رض کا نکاح یکے بعد دیگرے سیدنا عثمان بن عفان اموى رضي الله عنه سے کیا اور یہاں تک فرمایا کہ اگر میری دس بیٹیاں بھی ہوتیں تو ان کو ایک کے بعد عثمان کی زوجیت میں دے دیتا، سیدنا على بن ابي طالب هاشمى رض کی صاحبزادی رملہ بنت على ، مروان بن الحكم کے فرزند معاويه بن مروان کے ساتھ بیاہی گئیں جو اموی خلیفہ عبد الملك بن مروان کے حقیقی بھائی تھے، اسی طرح سيدنا على رض کی دوسری بیٹی انہی خلیفہ عبد الملك بن مروان کے ساتھ بیاہی گئی تھیں (بحواله: جمهرة انساب العرب لابن حزم والبداية والنهاية لابن كثير)، سيدنا حسين بن على رضي الله عنهما کی صاحبزادى سکینہ نے اپنے شوہر مصعب بن زبير رض کی شہادت کے بعد مروان بن الحكم کے پوتے الاصبغ بن عبدالعزيز بن مروان اموی سے نکاح کیا جو خلیفہ عمر بن عبدالعزيز کے بھائی تھے، سيدنا عبدالله بن جعفر طيار کی ایک صاحبزادى ام محمد کا نکاح خلیفہ يزيد بن معاويه بن ابي سفيان سے ہوا، اسی طرح سيدنا حسين بن علي رضي الله عنهما کا ایک نکاح سيدنا معاويه رضي الله عنه کی بہن میمونہ بنت ابی سفیان کی بیٹی ليلى بنت ابومرة بن عروه بن مسعود ثقفى سے ہوا تھا جن سے جناب على اكبر متولد ہوئے تھے.  الغرض! جناب محمد فہد حارث نے اس "پیش گفتار" میں مختصر مگر مدلل انداز میں ثابت کیا ہے کہ بنو امیہ اور بنو ہاشم باہم دشمن نہ تھے، یہ مضمون پڑھنے سے تعلق رکھتا ہے فجزاه الله احسن الجزاء .  مولانا على احمد عباسى مرحوم نے اپنی کتاب میں سب سے پہلے بعض کتب حدیث، چند اہم کتب تاریخ اور تاریخی مواد پر مشتمل کتابوں کا تعارف کروایا ہے  اور ان پر سیر حاصل تبصرہ کیا ہے یہ حصہ بھی قابل مطالعه ہے، اس کے بعد سيدنا معاويه رضى الله عنه اور آپ کے والد حضرت ابو سفيان رضى الله عنه کا تعارف کروایا ہے اور بہت سی غلط فہمیوں کا ازالہ کیا ہے ،  پھر عہد رسالت مآب صلى الله عليه وسلم، عہد صدیقی ، عہد فاروقی اور عہد عثمانی میں سيدنا معاويه رضى الله عنه کے ذمہ لگائی گئی خدمات کا مفصل ذکر کیا ہے ، خاص طور پر ملک شام کی گورنری کے دوران آپ نے جو شاندار خدمات سر انجام دیں ان پر تفصیل سے روشنی ڈالی ہے، انداز بیان ایسا ہے کہ مشکل سے مشکل تاریخی عقدے بڑے آرام سے کھلتے چلے جاتے ہیں.  اس کے بعد "زمانہ فتن" کے عنوان سے تیسرے خلیفہ راشد سيدنا عثمان بن عفان رضى الله عنه کے سانحہ شہادت کے بعد پیش آنے والے حالات شروع ہوتے ہیں، کتاب کے اس حصے میں جنگ جمل، جنگ صفین، واقعہ تحکیم اور اس کے بعد کے حالات کا جائزہ لیا گیا ہے اور کتاب کا یہ حصہ تاریخ کے طالب علموں کے لئے بڑے کام کی چیز ہے، اس زمانہ فتنہ کے ہر واقعہ کا تعمیری تنقیدی جائزہ لیا گیا ہے اور تاریخی روایات کو واقعات کی روشنی میں سمجھنے کی کوشش کی گئی ہے، اس کے بعد سيدنا معاويه رضى الله عنه کے دور خلافت کا ذکر شروع ہوتا ہے، اسی حصے میں "خلافت نبوت" کے عنوان کے تحت ایک طویل بحث کی گئی جو میرے نزدیک اس کتاب کا سب سے اہم حصہ ہے.  اس کے بعد "ولایت عہد" کے عنوان کے تحت سيدنا معاويه رض کی طرف سے اپنے بیٹے يزيد کو ولی عہد بنائے جانے کے بارے میں پھیلائے گئے منفی  تاریخی افسانوں کا جائزہ لیا گیا ہے اور اس سلسلے میں سيدنا معاويه رضى الله عنه پر کیے گئے اعتراضات کا قلع قمع کیا گیا  ہے، نیز سيدنا معاويه رض کی وفات کے بعد پیش آنے والے چند اہم واقعات (حادثه كربلا اور واقعه حره وغيره) کے اسباب و حقائق پر سیر حاصل بحث کی گئی ہے .. اور کتاب کے آخری حصے میں "بعض شبہات کا ازالہ" کے عنوان سے بہت سے تاریخی افسانوں کا جواب دیا گیا ہے.  الغرض! جہاں تک میرے مطالعه کا تعلق ہے سيدنا معاويه رضى الله عنه کی سیاسی زندگی پر اردو زبان میں اس سے بہتر کوئی کتاب میری نظر سے نہیں گذری، کتاب کا اسلوب عمدہ اور واقعات پر تبصرہ  معتدل ہے.  اہم نوٹ: کتاب کے مصنف چونکہ حفنی مسلک سے تعلق رکھتے تھے، اور اس نئے ایڈیشن کے ناشر اپنی نسبت مسلک اہل حدیث کے ساتھ بتاتے ہیں اس لیے چند مقامات پر حاشیے میں اختلافی نوٹ بھی ملتے ہیں، ان میں نئے ایڈیشن کے صفحه 69 کے حاشیہ نمبر 2 میں لکھے نوٹ پر مجھے شدید حیرت ہوئی، کیونکہ اس نوٹ کی نہ کوئی ضرورت تھی اور نہ ہی موضوع كتاب سے اس کا کوئی تعلق، مجھے اس نوٹ میں حاشیہ نگار کے مسلکی تعصب کی جھلک نظر آئی، انہوں نے خوامخواہ یہاں فقہ حنفی کو تنقید کا نشانہ بنایا ہے ، جس کی یہاں چنداں ضرورت نہ تھی کہ اس کتاب کا موضوع فقه حنفى كى تدوين یا اس کے مسائل نہ تھا.   بہرحال ، محترم محمد فہد حارث صاحب کو الله جزائے خیر عطا فرمائے کہ انہوں نے اتنی مفید نایاب کتاب کو پھر سے شائع كيا۔ مبصر: حافظ عبيد الله

##############################
https://www.facebook.com/mohammad.f.haris/posts/10157911276144903?comment_tracking=%7B%22tn%22%3A%22O%22%7D
مشرقی افریقہ کے ملک کینیا میں پہلا دن ========= آج مشرقی  افریقہ کے ملک کینیا آنا ہوا۔ یہ ملک 1963 میں برطانوی تسلط سے آزاد ہوا تھا۔ ملک کا موجودہ دارالحکومت نیروبی ہے جبکہ چند دہائیاں قبل جیسے پاکستان کا دارالحکومت پاکستان کا بندرگاہ شہر کراچی ہوا کرتا تھا، ایسے ہی کینیا کا دارالحکومت یہاں کی سب سے بڑی تجارتی بندرگاہ مومباسا ہوا کرتی تھی تاہم اب نیروبی دارالحکومت ہے۔ یہ ملک بحر ہند کے ساتھ واقع ہے جو اپنی وائلڈ لائف یعنی جنگلی حیات کے لئے کافی مشہور ہے۔ ملک میں کثرت سے نایاب جنگلی جانور پائے جاتے ہیں جن میں شیر، چیتا، ہاتھی، گینڈا، بہتیرا قسم کے ہرن، زرافے وغیرہ شامل ہیں۔ کینیا افریقی ممالک میں سے چند حسین ترین اور سرسبزو شاداب ملکوں میں گنا جاتا ہے جہاں خوبصورت جھیلیں اور دیوقامت ہرے بھرے پہاڑ کثرت سے پائے جاتے ہیں۔ ملک میں مسلمانوں کی آبادی 12 فیصد بتائی جاتی ہے جبکہ اصل اعداد و شمار اس سے کہیں زیادہ ہیں اور حقیقت میں تقریبا 20 سے 25 فیصد مسلمان کل آبادی کا حصہ ہیں جو کہ نیروبی کے علاوہ زیادہ تر ساحلی علاقوں میں رہتے ہیں۔ یہ تعداد ایک محتاط اندازے کے مطابق تقریبا 55 سے 60 لاکھ بنتی ہے۔ مسلمانوں کی اکثریت اہلسنت شافعی مسلک کی پیروکار ہے جبکہ چند ہزاد قادیانی اور داؤدی بوہرے بھی پائے جاتے ہیں جن کی تعداد تقریبا 8 سے 10 ہزار نفوس پر مشتمل ہے۔ آٹھویں صدی عیسوی میں یہاں مسلمان عرب تاجروں کے ذریعے اسلام آیا جن کے جہاز سواہیلی کے ساحلی علاقے  پر تجارت کی غرض سے لنگر انداز ہوتے تھے۔ چند سو سالوں میں یہاں اسلام نے اس قدر تیزی سے ترقی کی کہ 1331 عیسوی میں جب ابن بطوطہ یہاں پہنچا تو اس نے یہاں کے حالات یہ کہہ کر بیان کئے کہ ملک کے ساحلی علاقوں میں مسلمانوں کی قابل ذکر تعداد رہائش پذیر ہے جو کہ نہایت سیدھے سادھے اور اعلی اخلاق کے حامل ہیں اور ساتھ انہوں نے جابجا لکڑی کی مضبوط مساجد بنائی ہوئی ہیں۔ تاہم عرب تاجروں کے ذریعے آنے والا اسلام عرصہ دراز تک ساحلی علاقوں تک ہی مقید رہا یہاں تک کہ اٹھارہویں صدی عیسوی میں کینیا کے اندرونی علاقوں جیسے نیروبی وغیرہ میں بھی مختلف مبلغین کے ذریعے اسلام کی اشاعت عمل میں آئی اور اب پورے ملک میں ایک قابل ذکر تعداد میں مسلمان موجود ہیں۔ نیروبی ائیرپورٹ بہت چھوٹا اور سادہ سا ہے تاہم ائیرپورٹ پر صفائی کمال کی اور عملہ نہایت خوش اخلاق نظر آیا۔ افریقہ کا ملک سمجھ کر ہم نے کوئی گرم کپڑا ساتھ نہ رکھا تاہم یہاں لینڈ کرنے کے بعد پتہ چلا کہ کافی ٹھنڈ ہے اور درجہ حرارت علی الصبح تقریبا 15 سے 18 ڈگری سینٹی گریڈ ہوتا ہے۔ بیشتر لوگ گرم کپڑے اور جیکٹ پہنے نظر آئے۔ ائیرپورٹ سے باہر نکل کر جس شاہراہ پرچڑھے اس کے دونو طرف گرین بیلٹ ہے جہاں جگہ جگہ مختلف جانوروں ہاتھی، نیل گائے اور زیبرا وغیرہ کے مجسمے نصب ہیں۔ سیاح عموما کینیا جانور اورحیاتیاتی زندگی کا مشاہدہ کرنے آتے ہیں۔ ائیرپورٹ سے ہم تقریبا ساڑھے آٹھ بجے اپنے پہلے پڑاو لیک ناکورو کے لئے نکلے جو کہ نیروبی سے تقریبا ساڑھے تین گھنٹے کی مسافت پر ہے۔ یہ ایک قدرتی جھیل ہے جس کی خاص بات یہ ہے کہ اس جھیل میں پانی پہاڑوں یا کہیں باہر سے برف پگھلنے کے سبب نہیں آتا بلکہ  آتش فشاں حرکت کے سبب جاری ہوا تھا اور آج تک جاری ہے۔ گویا اس جھیل کا قیام ایک والکینک ایکٹیویٹی کے تحت عمل میں آیا تھا۔ لیک نا کورو ایک گلابی رنگ کے بگلے جیسے پرندے فیلیمنگو کی وجہ سے مشہور ہے جو کہ یہاں  کثرت سے ہوا کرتے تھے تاہم چند سال پیشتر ایک والکینک ایکٹیویٹی یعنی آتش فشانی حرکت کے سبب جھیل کے پانی میں نمک کی مقدار عام تناسب سے کم ہوگئی جو کہ فلیمنگو پرندوں کی افزائش کے لئے ضروری عنصر ہے، سو اس سبب کافی فیلیمنگو یہاں سے ہجرت کرگئے۔ تاہم ابھی بھی یہ گلابی ہرندے اس کثرت سے موجود ہیں کہ دور سے دیکھو تو ایسا لگتا ہے جیسے جھیل کے پانی میں کسی نے خون گھول دیا ہو۔ نیروبی سے لیک ناکورو کے راستے میں اکثر ٹریفک جام ملتا ہے جس کی وجہ سے 185 کلومیٹر کا یہ راستہ ساڑھے تین سے چار گھنٹے کا بن جاتا ہے۔ شاہراہ کے دونوں طرف کثرت سے کھیت نظر آتے ہیں اور جہاں کھیت نہیں ہوتے وہاں سبزہ تاحد نگاہ پھیلا دکھائی دیتا ہے جس میں اکثر مویشی اور بعض جگہوں پر زیبرے چرتے نظر آتے ہیں۔ اگر پتہ نہ ہو کہ آپ نیروبی میں ہیں تو سڑک کے دونوں اطراف کی سرسبزو شاداب وادیاں یورپ کا سا سماں دیتی ہیں۔ خیر صبح ساڑھے آٹھ بجے ائیرپورٹ سے نکلے تقریبا ساڑھے چار گھنٹے بعد یعنی دیڑھ بجے لیک ناکورو پہنچے۔ ہوٹل میں سامان رکھا فریش ہوکر کھانا کھاکر پھر لیک ناکورو دیکھنے نکلے۔ یہ دراصل ایک بڑا نیشنل پارک ہے جو کہ اس آتش فشانی جھیل کے کنارے آباد ہے۔ نیشنل پارک میں جابجا آپکو جنگلی جانور نظر آتے ہیں جن کو دیکھنے سیاحوں کی کثیر تعداد یہاں آتی ہے اور سفاری کرتی پائی جاتی ہے۔ پارک کے کنارے آپکو لا تعداد آبی پرندے نظر آتے ہیں جن میں سائیبیریا سے آنے والی مرغابیاں اور فیلیمنگو وغیرہ قابل ذکر ہیں۔ جنگلی بھینسوں کی ایک معتدبہ تعداد گھاس چرتی دکھائی پڑتی ہے جس کو مقامی لوگ سخت خطرناک اور مشتعل جانور بتاتے ہیں۔ سفاری گاڑیوں میں گھومتے سیاحوں کو گاڑیوں کے ڈرائیور ان تمام جگہ لے جاتے ہیں جہاں ان کی معلومات اور تجربے کے تحت گینڈے، شیر، زرافے، زیبرے اور ہرن وغیرہ نظر آسکتے ہیں۔  سفاری گاڑیوں میں سوار ہوکر ان تمام جانوروں کو بہت قریب سے دیکھا جاسکتا ہے۔ چڑیا گھروں میں ان جانوروں کو دیکھنا اور ان کے اصل ماحول میں دیکھنے میں زمین آسمان کا فرق ہے۔ ہر جانور اپنی جسامت سے قوی اور اپنے رنگ و روپ سے نہایت خوبصورت نظر آتا ہے جبکہ چڑیا گھروں میں آزادی سلب ہوجانے کے سبب یہی جانور انتہائی لاغر اور بد صورت محسوس ہوتے ہیں۔ شہری آبادی کے دھویں کی ماحولیاتی آلودگی سے کوسوں دور ناکورو لیک کینیا کا انتہائی پرفضا مقام ہے۔ یہاں رات میں آسمان اتنا صاف اور تارے اس قدر چمکیلے نظر آتے ہیں کہ مانو ہاتھ بڑھا کر ستارے فلک سے توڑ لو۔ آج کے لئے اتنا کافی ہے کہ اب رات بہت ہوچلی۔ کل صبح مسائی مارا کے لئے نکلنا ہے سو اسکی روداد ان شاءاللہ کل رات تک۔  تحریر: محمد فھد حارث

##############################
https://www.facebook.com/mohammad.f.haris/posts/10157904804159903?comment_tracking=%7B%22tn%22%3A%22O%22%7D
تبصرہ بر کتاب "حضرت معاويه رض کی سیاسی زندگی" طبع جديد 2018 از قلم حافظ عبیداللہ  ================== یہ کتاب مولانا علی احمد عباسی کی تصنیف ہے جس کا پہلا ایڈیشن سنہ 1963ء اور دوسرا ایڈیشن سنہ 1987ء میں شائع ہوا،  جیسا کہ کتاب کے عنوان سے ظاہر ہے کہ اس کتاب کا موضوع امير المؤمنين سيدنا معاويه بن ابى سفيان (رضي الله عنهما) کی زندگی ہے ، خاص طور پر آپ کی سیاسی زندگی.  اس کتاب کا اسلوب اس موضوع پر لکھی گئی دیگر کتب سے "ذرا ہٹ کے" ہے، مصنف رح نے  قرن اول کے اہم واقعات اور تاریخی روایات پر حالات وواقعات کو سامنے رکھتے ہوئے تعمیری انداز میں تنقیدی تبصرہ کیا ہے ، یہ کتاب پچھلے کئی سالوں سے نایاب تھی، ہمارے دوست جناب محمد فہد حارث صاحب حفظه الله نے اس مفید کتاب کو اپنے ادارے "حارث پبلی کیشنز" سے نہایت عمدہ اور خوبصورت بنا کر شائع کیا ہے اور ایک نسخہ ہمیں بطور ہدیہ ارسال فرمایا.   اصل کتاب کا مقدمہ مولانا احتشام الحق تھانوی رح نے لکھا تھا، محمد فہد حارث نے اس نئے ایڈیشن میں مقدمہ سے پہلے  "پیش گفتار" کے عنوان سے تقريباً 30 صفحات پر مشتمل ایک جاندار اور معلومات افزا مضمون لکھا ہے جس میں خاص طور پر زمانہ جاہلیت اور پھر زمانہ اسلام میں  بنو امیہ اور بنو ہاشم کے معاشرتى تعلقات  پر تفصیل سے روشنی ڈالی ہے، بد قسمتی سے علم الانساب اور تاريخ کا یہ گوشہ عام لوگوں کی نظر سے مخفی رہا ہے یا کسی سازش کے تحت مخفی رکھا گیا ہے تاکہ اذہان میں یہ بات بٹھا دی جائے کہ بنو امیہ اور بنو ہاشم تو ایک دوسرے کے دشمن تھے، محمد فہد حارث صاحب نے کتب انساب و تاریخ کے  حوالوں سے بنو ہاشم اور بنو امیہ کے درمیان بہت سی رشتہ داریاں گنوائی ہیں، مثلاً بنت رسول الله صلى الله عليه وسلم سيده زينب رض کا نکاح اپنے اموی خالہ زاد بھائی حضرت ابو العاص بن ربيع رض سے قبل از اسلام ہوا تھا جسے آپ صلى الله عليه وسلم نے بعد از ہجرت بھی قائم رکھا، بعثت کے بعد آپ صلى الله عليه وسلم نے اپنی دو صاحب زادیوں حضرت رقيه رض اور حضرت ام كلثوم رض کا نکاح یکے بعد دیگرے سیدنا عثمان بن عفان اموى رضي الله عنه سے کیا اور یہاں تک فرمایا کہ اگر میری دس بیٹیاں بھی ہوتیں تو ان کو ایک کے بعد عثمان کی زوجیت میں دے دیتا، سیدنا على بن ابي طالب هاشمى رض کی صاحبزادی رملہ بنت على ، مروان بن الحكم کے فرزند معاويه بن مروان کے ساتھ بیاہی گئیں جو اموی خلیفہ عبد الملك بن مروان کے حقیقی بھائی تھے، اسی طرح سيدنا على رض کی دوسری بیٹی انہی خلیفہ عبد الملك بن مروان کے ساتھ بیاہی گئی تھیں (بحواله: جمهرة انساب العرب لابن حزم والبداية والنهاية لابن كثير)، سيدنا حسين بن على رضي الله عنهما کی صاحبزادى سکینہ نے اپنے شوہر مصعب بن زبير رض کی شہادت کے بعد مروان بن الحكم کے پوتے الاصبغ بن عبدالعزيز بن مروان اموی سے نکاح کیا جو خلیفہ عمر بن عبدالعزيز کے بھائی تھے، سيدنا عبدالله بن جعفر طيار کی ایک صاحبزادى ام محمد کا نکاح خلیفہ يزيد بن معاويه بن ابي سفيان سے ہوا، اسی طرح سيدنا حسين بن علي رضي الله عنهما کا ایک نکاح سيدنا معاويه رضي الله عنه کی بہن میمونہ بنت ابی سفیان کی بیٹی ليلى بنت ابومرة بن عروه بن مسعود ثقفى سے ہوا تھا جن سے جناب على اكبر متولد ہوئے تھے.  الغرض! جناب محمد فہد حارث نے اس "پیش گفتار" میں مختصر مگر مدلل انداز میں ثابت کیا ہے کہ بنو امیہ اور بنو ہاشم باہم دشمن نہ تھے، یہ مضمون پڑھنے سے تعلق رکھتا ہے فجزاه الله احسن الجزاء .  مولانا على احمد عباسى مرحوم نے اپنی کتاب میں سب سے پہلے بعض کتب حدیث، چند اہم کتب تاریخ اور تاریخی مواد پر مشتمل کتابوں کا تعارف کروایا ہے  اور ان پر سیر حاصل تبصرہ کیا ہے یہ حصہ بھی قابل مطالعه ہے، اس کے بعد سيدنا معاويه رضى الله عنه اور آپ کے والد حضرت ابو سفيان رضى الله عنه کا تعارف کروایا ہے اور بہت سی غلط فہمیوں کا ازالہ کیا ہے ،  پھر عہد رسالت مآب صلى الله عليه وسلم، عہد صدیقی ، عہد فاروقی اور عہد عثمانی میں سيدنا معاويه رضى الله عنه کے ذمہ لگائی گئی خدمات کا مفصل ذکر کیا ہے ، خاص طور پر ملک شام کی گورنری کے دوران آپ نے جو شاندار خدمات سر انجام دیں ان پر تفصیل سے روشنی ڈالی ہے، انداز بیان ایسا ہے کہ مشکل سے مشکل تاریخی عقدے بڑے آرام سے کھلتے چلے جاتے ہیں.  اس کے بعد "زمانہ فتن" کے عنوان سے تیسرے خلیفہ راشد سيدنا عثمان بن عفان رضى الله عنه کے سانحہ شہادت کے بعد پیش آنے والے حالات شروع ہوتے ہیں، کتاب کے اس حصے میں جنگ جمل، جنگ صفین، واقعہ تحکیم اور اس کے بعد کے حالات کا جائزہ لیا گیا ہے اور کتاب کا یہ حصہ تاریخ کے طالب علموں کے لئے بڑے کام کی چیز ہے، اس زمانہ فتنہ کے ہر واقعہ کا تعمیری تنقیدی جائزہ لیا گیا ہے اور تاریخی روایات کو واقعات کی روشنی میں سمجھنے کی کوشش کی گئی ہے، اس کے بعد سيدنا معاويه رضى الله عنه کے دور خلافت کا ذکر شروع ہوتا ہے، اسی حصے میں "خلافت نبوت" کے عنوان کے تحت ایک طویل بحث کی گئی جو میرے نزدیک اس کتاب کا سب سے اہم حصہ ہے.  اس کے بعد "ولایت عہد" کے عنوان کے تحت سيدنا معاويه رض کی طرف سے اپنے بیٹے يزيد کو ولی عہد بنائے جانے کے بارے میں پھیلائے گئے منفی  تاریخی افسانوں کا جائزہ لیا گیا ہے اور اس سلسلے میں سيدنا معاويه رضى الله عنه پر کیے گئے اعتراضات کا قلع قمع کیا گیا  ہے، نیز سيدنا معاويه رض کی وفات کے بعد پیش آنے والے چند اہم واقعات (حادثه كربلا اور واقعه حره وغيره) کے اسباب و حقائق پر سیر حاصل بحث کی گئی ہے .. اور کتاب کے آخری حصے میں "بعض شبہات کا ازالہ" کے عنوان سے بہت سے تاریخی افسانوں کا جواب دیا گیا ہے.  الغرض! جہاں تک میرے مطالعه کا تعلق ہے سيدنا معاويه رضى الله عنه کی سیاسی زندگی پر اردو زبان میں اس سے بہتر کوئی کتاب میری نظر سے نہیں گذری، کتاب کا اسلوب عمدہ اور واقعات پر تبصرہ  معتدل ہے.  اہم نوٹ: کتاب کے مصنف چونکہ حفنی مسلک سے تعلق رکھتے تھے، اور اس نئے ایڈیشن کے ناشر اپنی نسبت مسلک اہل حدیث کے ساتھ بتاتے ہیں اس لیے چند مقامات پر حاشیے میں اختلافی نوٹ بھی ملتے ہیں، ان میں نئے ایڈیشن کے صفحه 69 کے حاشیہ نمبر 2 میں لکھے نوٹ پر مجھے شدید حیرت ہوئی، کیونکہ اس نوٹ کی نہ کوئی ضرورت تھی اور نہ ہی موضوع كتاب سے اس کا کوئی تعلق، مجھے اس نوٹ میں حاشیہ نگار کے مسلکی تعصب کی جھلک نظر آئی، انہوں نے خوامخواہ یہاں فقہ حنفی کو تنقید کا نشانہ بنایا ہے ، جس کی یہاں چنداں ضرورت نہ تھی کہ اس کتاب کا موضوع فقه حنفى كى تدوين یا اس کے مسائل نہ تھا.   بہرحال ، محترم محمد فہد حارث صاحب کو الله جزائے خیر عطا فرمائے کہ انہوں نے اتنی مفید نایاب کتاب کو پھر سے شائع كيا۔ مبصر: حافظ عبيد الله

##############################
https://web.facebook.com/mohammad.f.haris/posts/10157926111779903?comment_tracking=%7B%22tn%22%3A%22O%22%7D
صحابہ کرام رض اور بدعت ========= آپ کو بعض تاریخ و تحقیق کی کتب میں بڑی بڑی سرخیاں قائم ملیں گی کہ فلاں صحابی نے فلاں بدعت جاری کی وغیرہ وغیرہ لیکن یاد رہے کہ یہ ایک مسلمہ حقیقت ہے کہ صحابہ کرام رضی اللہ عنہ پر "بدعت شرعیہ" کا اطلاق ہرگز نہیں ہوسکتا کیونکہ اس بدعت کی حد صحابہ کرام رضوان اللہ اجمعین کے بعد سے شروع ہوتی ہے۔ اس لئے صحابہ رض خود بدعت کا موضوع نہیں بن سکتے، البتہ ان پر "بدعت لغوی محمود" کا اطلاق ہوسکتا ہے۔ سو صحابہ کرام رضوان اللہ اجمعین کے قرآن و سنت کے تحت جاری کردہ  بعض  اقدام کو آڑ بنا کر دو طرح کے اہل بدعت گروہ اپنے استدلالات لیکر آتے ہیں، ایک وہ گروہ جو کہ اپنی مذموم بدعات کو صحابہ کے بعض احسن اقدام جیسے کہ جمعہ کے دن دو اذانیں یا سیدنا عمر رض کا ایک امام کے پیچھے تراویح پر لوگوں کو جمع کرنا وغیرہ کے تحت سند قبولیت فراہم کرنے کی کوشش کرتے ہیں تو دوسرا وہ گروہ ہے جو ان اقدام کو بنیاد بنا کر صحابہ کو بدعات شرعیہ کا مرتکب قرار دیکر ان کو دین کا حلیہ بگاڑنے والا قرار دینے کی کوشش کرتا ہے۔ لیکن یاد رہے کہ ان دونوں گروہوں کے استدلالات نرے بودے اور قابل رد ہیں۔  دین مکمل صحابہ کی تعلیمات کے ذریعے ہوتا ہے، سو ان کے بعد دین میں کسی طرح کا اضافہ کسی طور سے قابل قبول نہیں، اور اسی طرح قرآن و سنت کی رہنمائی میں انکا جاری کردہ کوئی کام قطعی بدعت قرار نہیں دیا جاسکتا کہ رہتی امت میں ان سے زیادہ مزاج شناس اسلام پیدا نہیں ہوسکتے۔ اس بابت تفصیل کے لئے علامہ سرفراز خان صفدر کی کتاب "راہ سنت" لائق مطالعہ ہے، جس میں علامہ موصوف نے مذکورہ بالا مقدمہ بدلائل ثابت کیا ہے۔ تحریر: محمد فھد حارث

##############################
https://web.facebook.com/mohammad.f.haris/posts/10157919100059903?comment_tracking=%7B%22tn%22%3A%22O%22%7D
محبوبہ مفتی نے آج وہ مان لیا جو عرصے دراز پہلے ہمارے آباو اجداد مان کر پاکستان آگئے تھے کہ دو قومی نظرئیے کی مخالفت کرکے انڈیا کو پاکستان پر ترجیح دینا کمشیریوں کی غلطی تھی۔ محبوبہ مفتی نے کہا کہ  We were wrong in chosing india over Pakistan. مودی کا مقصد ایک مہا ہندو دیش کا قیام ہے جس کو جلد یا بدیر اس نے حاصل کرلینا ہے اور اس میں بہت بڑا ہاتھ مسلم امہ کی بے حسی کا بھی ہے۔

##############################
https://web.facebook.com/mohammad.f.haris/posts/10157927705579903?comment_tracking=%7B%22tn%22%3A%22O%22%7D
کشمیر کا مسئلہ ۔ ایک ہندوستانی مسلمان کے قلم سے ========= غلطیاں لمحوں میں ہوا کرتی ہیں, اور اس کی سزا صدیوں بھگتنی پڑتی ہے, کچھ یہی کشمیر میں ہوا ہے, کسی نے تو غلطی کی تھی, شاید پڑوسی ملک کے لیڈران نے, یا شاید اپنے ہی ملک کے قائدین نے, یا پھر خود کشمیریوں نے, ان کی سب سے بڑی غلطی تو یہی رہی کہ وہ کبھی متحدہ موقف پیش ہی نہیں کرپائے, کچھ پاکستان زندہ باد کے نعرے سے دل بہلاتے, تو کچھ لوگ ہندوستانی سرکاری مراعات سے مستفید ہوتے, انہیں ہندوستان ہی اچھا لگتا, کچھ ایسے بھی ہوتے جنہیں آزاد کشمیر چاہئےتھا, حالانکہ آزاد کشمیر محض ایک خواب تھا, ایک بھیانک خواب, جس کی تعبیر محض تباہی تھی, دونوں ملکوں میں سے کسی کی بھی خواہش نہیں کہ ایک اور ملک کا درد سر مول لیں, بہرحال آزادی کے متوالے تھے سو جوش اور جذبے کا کیا کہنا, ادھر مراعات سے فائدہ بھی اٹھاتے رہے, ادھر لڑتے بھی رہے. حالات ہمیشہ یکساں کہاں رہتے ہیں,ہندوستان کے افق پر بی.جے.پی کا سورج دوبارہ چمکا, امت شاہ کو وزیر داخلہ بنایا گیا, دل نے کہا یہ بندہ کچھ تو الٹا سیدھا کرے گا, سو الیکشن کا وعدہ تھا, اس نے پورا کیا, مگر محض میجوریٹی کو خوش کرنے کے لئے, کشمیریوں کی کہاں پڑی تھی کہ کم سے کم مشورہ ہی لے لیا جاتا, جس طریقے سے آرٹیکل 370 اور آرٹیکل 35 A کو ختم کیا گیا ہے, کیا پتہ کل اسی پریزیڈنشیل آرڈر کا سہارا لے کر ملک کے قانون سے Secular, Democratic Republic کے لفظ کا خاتمہ کرکے "Hindu Rashtra" لکھ دیا جائے, اور یہ کوئی بعید بات نہیں, کہ جب آرٹیکل 370 کا خاتمہ کردیا گیا جس کے بارے میں لیگل ایکسپرٹ کہا کرتے تھے کہ یہ صرف بی.جے.پی کی بڑبول ہے, ورنہ اسے اتنی آسانی سے ختم نہیں کیا جاسکتا, اسے محض ایک گھنٹے کی سیشن میں بغیر ڈیبیٹ اور بغیر ڈسکشن کے ختم کردیا گیا, تو کیا بعید ہے کہ کل جو بولنے والے باقی بھی بچے ہیں ان کی گردن پر چھری رکھ کے بات منوا لی جائے, ہمارے وزیر داخلہ کو تو اس کا تجربہ بھی ہوچکا ہے. ہمیں یہ بات تسلیم کرنے میں اب کوئی عار نہیں ہونی چاہئے کہ کم سے کم شمالی ہند کا ہندو اب Polarize نہیں, بلکہ حد درجہ Radicalize ہوچکا ہے, مسلم دشمنی ہی اب اس کے لئے سب کچھ ہے, آر.ایس.ایس نے ہندو ذہن میں مسلمانوں کے تئیں جو نفرت بھر دی ہے, اب ہندو قوم اس نفرت کی بنیاد پر کسی بھی حد تک جاسکتی ہے, انہیں اب نہ ڈوپلمنٹ سے مطلب ہے, نہ ایمپلائمنٹ سے, نہ تعمیر و ترقی سے, اب اگر کوئی بھی پالیسی جو مسلمانوں کے خلاف ہے تو وہ ان کے لئے نیشنل ہِت میں ہے, اور یقین مانئے امت شاہ اور مودی نے اتنا بڑا جو فیصلہ لیا ہے, اس نے انہیں ہمیشہ کے لئے ہیرو بنا دیا, اب جو آوازیں مخالفت میں اٹھا کریں گی بھی, وہ ان کے ووٹ بینک کو ذرہ برابر بھی نقصان پہونچانے والی نہیں, تین طلاق کا فیصلہ عام ہندؤوں کے نزدیک بڑا تاریخی رہا ہے, اس وجہ سے نہیں کہ اس سے مسلم عورتوں کا فائدہ ہوگا, بلکہ اس سے وجہ سے کہ ملاؤں نے اس کی مخالفت کی تھی, اس کے باوجود مودی جی نے پرواہ نہ کرتے ہوئے اسے پاس کرادیا تھا, سو کشمیر کا معاملہ تو اسے بڑھ کر ہے اور جس طریقے سے چٹکیوں میں اسے حل کیا گیا ہے, اس نے ان دونوں کو ہمیشہ کے لئے ہندو قوم پرستوں کی نگاہ میں امر کردیا ہے. ہندؤوں میں ایک بہت ہی کم تعداد باقی بچی ہے جو Constitutional Morality میں یقین رکھتی ہے, اور ایسے لوگ بھی مٹھی بھر ہیں, جنہیں انگلیوں پر گنا جاسکتا ہے, اور ان کو بھی کب ڈرا دھمکا کر خاموش کردیا جائے یا وہ خود ہی پالا بدل لیں کچھ کہا نہیں جاسکتا, آخر کون کب تک مخالفت کرے گا, اسٹیبلشمنٹ سے تو ڈر ہر کسی کو لگتا ہے, ہم لوگ بھی ڈرتے ہیں, ہم کشمیر کے مسئلے پر صحیح سے کچھ لکھ بول نہیں سکتے, مقابلہ اس اسٹیبلشمنٹ سے ہے جس کے ٹرول جب جسے چاہیں اینٹی نیشنل قرار دے دیں, ہم چیخ چیخ کر نہیں کہہ سکتے کہ یہ جو فیصلہ لیا گیا ہے, یہ غیر جمہوری ہے, غیر اخلاقی ہے, Right to self-determination کا وعدہ کہاں گیا, جس بنیاد پر Accession ہوا تھا اسی کو کیوں ختم کردیا گیا؟ یہ فوجی بوٹ, یہ گلی نکڑ پر چمچماتی بندوقیں, کب تک رکھوگے ایسے؟ بھلا جذبوں کو بھی کبھی مارا جاسکتا ہے, کچھ لمحوں کے لئے انہیں ڈرا دھمکایا کر دبایا جاسکتا ہے, مگر ختم نہیں کیا جاسکتا ہے, جب بھی موقع ملنا ہے, ان جذبوں کو پھوٹ پڑنا ہے, وہ بھی اس شدت کے ساتھ کہ روکنا بس میں ہی نہ رہے. آج کشمیری ڈرے سہمے ہیں, خاموش ہیں, کل کو یہ خاموشی کسی طوفان میں بدل جائے تو کیا آپ کا انہیں ٹیررسٹ قرار دینا صحیح ہوگا؟ ہم یہ سب سوال اب نہیں پوچھ سکتے, کیونکہ اسے نیشنل سیکورٹی اور انٹیگرٹی سے جوڑ دیا گیا ہے, اور نیشنل سیکورٹی بھی کیا, محض ایک کانسیپٹ, جس کا استعمال اکثر اسٹیبلشمنٹ لوگوں پر ظلم و ستم ڈھانے کے لئے ہی کرتی ہے, Integrity without Integration محض زمین کا چاہا جانا ہے, اہل زمین کو نہیں. کشمیر الگ ہوجائے یا پاکستان سے مل جائے, اس کی حمایت میں میں کبھی نہیں تھا, ہاں یہ میں ضرور چاہتا تھا اور چاہتا ہوں کہ کشمیر ہندوستان کا ہی حصہ رہے, مگر ایسے نہیں, فیصلے کا حق انہیں دیا جائے, اور اس کے لئے لازمی تھا کہ گورنمنٹ ناراض کشمیریوں سے قریب ہو, انہیں اپنے قریب لائے, گلے لگائے, ان کے غم اور غصہ کو سمجھنے کی کوشش کرے, مگر یہ سب کچھ نہ کرکے آرٹیکل 370 کا خاتمہ اس Accession پر حملہ ہے جس کی بنیاد پر کشمیر ہندوستان کے ساتھ تھا, 26 اکتوبر 1947 کا یہ الحاق دو ملکوں کا الحاق تھا, یہ ایسے ہی تھا جیسے دو ملک اپنی آئیڈنٹی کو Preserve کرتے ہوئے ساتھ کام کرنے پر راضی ہوجائیں, اسی لئے تو کشمیر کے جھنڈے کو بھی باقی رکھنے کا وعدہ ہوا تھا, اور کشمیر کے کانسٹیٹیوشن کو بھی, ہندوستانی قانون میں بھلے ہی اسے Temporary لکھا گیا تھا, مگر اس کے خاتمے کے لئے کشمیری حکومت کی منظوری ضروری قرار دی گئی تھی, جسے ہماری گورنمنٹ نے محض گورنر کی منظوری سمجھا, حالانکہ دو دن پہلے گورنر کو خود نہیں معلوم تھا کہ کیا فیصلہ لیا جانے والا ہے, وہ اپنے انٹرویوز میں فرما رہے تھے کہ یہ نئے فوجیوں کی آمد محض روٹین ہے اور اس کا آرٹیکل 370 سے کوئی لینا دینا, اور پھر گورنر کی منظوری حکومت کی منظوری کب سے ہونے لگی سمجھ سے پرے ہے,گورنر خود حکومت اپانئنٹ کرتی ہے, اور فیصلہ لینے کے لئے اپنے ہی ایمپلائی کی منظوری کو عوام کی منظوری سمجھنا محض ہنسنے کا سبب ہوسکتا ہے, قانون نہیں. بہرحال اب تو جو ہونا تھا ہوچکا, اور بہت ممکن ہے کہ سرحدوں پر حالات کشیدہ ہوجائیں, ایسی صورتحال میں کشمیریوں کا رد عمل کیا ہوتا ہے نہیں معلوم, لیکن یہ تو ہے کہ ہندوستانی حکومت کشمیر میں ان آوازوں کو کھونے والی ہے جو کبھی ہندوستان کے ساتھ جڑے رہنے کے فوائد گناتے تھے, اس جلد بازی کے فیصلے سے حکومت نے کشمیریوں کی نظر میں مین اسٹریم پولیٹیکل لیڈرز کو مجرم بنا دیا ہے جو اپنی قوم کو یقین دلاتے ہوئے نہیں تھکتے تھے کہ ہم ہندوستانی ہیں, اب وہ کس منہ سے اپنے عوام کا سامنا کریں گے, اور بہت ممکن ہے کہ وہ بھی اپنے خیالات بدل لیں, جو کہیں نہ کہیں ہندوستان کے لئے نقصاندہ ہی ہے. اس فیصلے سے نکل کر کیا آتا ہے یہ تو وقت ہی بتائے گا, لیکن سردست کشمیریوں سے یہی گزارش ہے کہ وہ اپنی زمینیں بیچنے کی غلطی نہ کریں گے, کہیں نہ کہیں آرٹیکل 35 کو ختم کرنے کے پیچھے مقصد ڈیموگرافی کی تبدیلی ہی ہے تاکہ ہمیشہ کے لئے ایک مسلم میجوریٹی والے اسٹیٹ کے سر درد سے چھٹی مل جائے, ویسے خدا کی ذات پر اس قدر بھروسہ ہے کہ بار بار میرے ذہن میں پاک پروردگار کا وہ فرمان آرہا ہے کہ بہت ممکن ہے کہ تم کسی چیز کو ناپسند کرو اور وہ تمہارے لئے بہتر ہو, تو غالب گمان ہے کہ ذات باری تعالی نے کچھ اور پلان کررکھا ہے, لوگ چالیں چلتے ہیں اور بھول جاتے ہیں کہ سب سے بہتر چال چلنے والا بس اوپر والا ہی ہے. تحریر: عزیر احمد (ہندوستان)

##############################
https://web.facebook.com/mohammad.f.haris/posts/10157926859569903?comment_tracking=%7B%22tn%22%3A%22O%22%7D
لیک نایواشا ۔ کینیا میں آخری دن ======= کینیا میں آخری دن ہمارا قیام لیک نایواشا میں تھا۔ یہ  میٹھے پانی کی ایک جھیل ہے جو کہ  نیروبی کے شمال مغرب میں نایواشا قصبے  کے ساتھ ہے۔ نایواشا مسائی زبان کا  لفظ ہے جس کا مطلب بپھرا ہوا یا ظغیانی والا پانی ہے۔ اس نام کی وجہ اس جھیل کی موسمی حالت ہے  جس کے زیرِاثر اس کا پانی اترتا اور چڑھتا رہتا ہے۔  یہ جھیل سطح سمندر سے تقریباً ۶۱۸۱ فٹ  کی اونچائی پر ہے۔ جھیل کا رقبہ تقریباً ۵۴ اسکوائر میل  ہے جو کہ پان کی شکل  اختیار کئے ہوئے ہے۔  اس جھیل سے لگ کر ہی ایک چھوٹا سا ہلالی شکل کا جزیرہ ہے جو کہ کریسنٹ آئی لینڈ کہلاتا ہے۔  ۱۹۹۵ء تک یہ جزیرہ جانوروں سے خالی تھا، تاہم ۱۹۹۵ء میں یہاں ہالی ووڈ کی ایک مووی کی شوٹنگ کے دوران مسائی مارا سے ہرن، چیتل، نیل  گائے اور دیگر چوپائے لاکر رکھے گئے تھے جنھیں مووی کی شوٹنگ ختم ہونے کے بعد اسی جزیرہ پر چھوڑ دیا گیا تھا۔ چونکہ جزیرے پر کوئی گوشت خور جانور نہیں پایا جاتا تھا اسی لئے چند ہی سالوں میں یہاں چوپایوں  کی  کافی زیادہ کثرت ہوگئی۔  کشتی کے ذریعے جھیل کی سیر کرتے ہوئے جھیل سے لگتے جزیرے کے کنارے پر ان جانوروں کو بآسانی چرتے ہوئے دیکھا جاسکتا ہے۔ یہ جھیل ایک زیرِ زمین چشمے کے سبب وجود میں آئی تھی جو آج بھی جاری و ساری ہے۔ جھیل کی گہرائی تقریباً ۳۰ فٹ  ہے تاہم بعض جگہ یہ گہرائی ۹۸ فٹ تک بھی چلی جاتی ہے۔   موسمی حالات کے تغیر کے سبب  چونکہ اس جھیل کا پانی اترتا چڑھتا رہتا ہے اسی وجہ سے آپ کو جھیل کے کنارے پانی میں کھڑے کئی مردہ درخت نظر آتے ہیں جن کی ننگی و مردہ شاخوں پر مقامی مچھیرے کھڑے دوڑیوں سے مچھلیوں کا شکار کررہے ہوتے ہیں۔ جھیل کے ساتھ ہی  سیاحوں کے قیام کے لئے کئی ریزورٹ بنے ہوئے ہیں ۔ ان ریزورٹ کے آگے چھوٹے چھوٹے لان دئیے گئے ہیں جن میں سیاح بیٹھ کر جھیل کا نظارہ کرتے ہیں۔ اس جھیل کی سب سے بڑی تفریح چھوٹی کشتیوں میں جھیل کی سیر ہے جو کہ تقریباً ایک گھنٹے پر محیط ہوتی ہے۔ ہم  بھی ایک کشتی والے سے بات کرکے گھنٹے بھر کے لئے جھیل کی سواری کو نکلے۔  یہ اسٹیمر لگی چھوٹی چھوٹی کشتیاں ہوتی ہیں جن میں ایک ساتھ ۸ سے ۱۰ لوگوں کے بیٹھنے کی گنجائش ہوتی ہے۔   جھیل کی سیر کے دوران کشتی کا ناخدا ہم کو  جھیل میں پائے جانے والی مچھلیوں، پرندوں اور دریائی گھوڑوں کے بارے میں بتاتا جاتا۔  جھیل کے کنارے پانی میں آپ کو دریائی گھوڑے بکثرت نظر آتے ہیں۔ کشتی والے عموماً ان دریائی گھوڑوں سے فاصلہ بنائے رکھتے ہیں کیونکہ  زیادہ قریب جانے کی صورت میں یہ دریائی گھوڑے کشتیوں پر حملہ کردیتے ہیں۔ کینیا میں ہر سال سب سے زیادہ اموات جنگلی بھینسوں اور اس کے بعد دریائی گھوڑوں سے تصادم کی صورت میں ہی واقع ہوتی ہیں۔  جھیل  میں   آپ کو کئی خوبصورت پرندے بھی نظر آتے ہیں جن میں دیوقامت پالیکن اور چھوٹے چھوٹے کنگ فشر ز  شامل ہوتے ہیں۔ یہ کنگ فشر جھیل کے کنارے درختوں کی شاخوں پر بیٹھے دکھائی دیتے ہیں اور پانی کو گھورتے رہتے  ہیں اور جیسے ہی پانی میں ان کو کوئی مچھلی یا اپنا شکار نظر آتا ہے یہ  تیر کی تیزی سے پانی میں  غوطہ لگا اسکو اپنی چونچ میں دبا کر واپس  درختوں کی شاخ پر آبیٹھتے ہیں۔ اسی طرح اس جھیل کے کنارے آپ کو کئی طرح کے ہدہد بھی نظر آتے ہیں جن میں سرمئی سر والا ہُدہُد اور داڑھی والا ہُد ہُد  شامل ہیں۔  اونچے درختوں کی شاخوں پر افریقن فش ایگل بھی نظر آتے ہیں۔ درختوں میں غور سے جھانکو تو سفید دھبوں والے الّو بھی دیکھنے کو مل جاتے ہیں اسی طرح لال اور ہرے رنگ پر مشتمل خوبصورت فشر لو برڈ نامی طوطے بھی بکثرت جھیل کے آس پاس اڑتے دکھائی دیتے ہیں۔ لمبی ٹانگوں والے اسٹارک بھی جھیل  کے آس پاس  ہی گھومتے دیکھے جاسکتے ہیں۔ کشتی کا ناخدا ہمیں گھنٹے بھر جھیل کے کنارے  گھماتا رہاجہاں ہم جھیل میں رہنے والے مختلف پرندوں اور  کریسنٹ آئی لینڈ پر موجود جانوروں کا نظارہ کرتے رہے۔  گھنٹے بھر کے بعد  واپسی کی راہ لی۔ واپس جاتے ہوئے پانی میں مختلف اقسام کی بطخیں اور مرغابیاں دیکھنے کو ملیں۔ مرغابیوں کے اڑنے کا طریقہ نہایت شاندار معلوم ہوا جہاں وہ جھیل کےپانی پر دوڑتی  ہوئی جہاز کی طرح باقاعدہ ٹیک آف کرتی یعنی اڑان بھرتی  نظر آتی ہیں۔ ہماری کشتی کے ناخدا نے ہمیں بتایا کہ یہاں ان پرندوں اور جانوروں کا شکار کرنے کی کسی کو اجازت نہیں ہے یہاں تک کہ اگر کبھی کسی مچھیرے پر دریائی گھوڑا حملہ کردے تب بھی ان کو مارنے کی اجازت نہیں ۔  المختصر لیک نایواشا کا سفر کافی مختصر لیکن دلچسپ رہا کہ کئی منفرد اور نئے قسم کے پرندے اور جانوروں کو دیکھنے کا اتفاق ہوا۔ گھنٹے بھر کا سفر کرکے ہم اپنے ہوٹل پہنچے جہاں رات قیام کرکے اگلے دن صبح نیروبی ائیرپورٹ سے واپس دبئی کی فلائٹ لینی تھی۔ تحریر: محمد فھد حارث

##############################
https://web.facebook.com/mohammad.f.haris/posts/10157957793074903?comment_tracking=%7B%22tn%22%3A%22O%22%7D
سیدنا عثمانؓ اورشورش و شہادت ========= دوست نے اعتراض کیا کہ اسلامی سلطنت کے جن علاقوں میں سازش کی وجہ سے عثمانؓ کی شہادت ہوئی اور مسلمانوں کی وحدت کو زنگ لگا ان علاقوں میں غلط فیصلے بھی کیے گئے اور وہاں کے اندرونی حالات بھی مسائل کا شکار تھے اور اس سب کی بنیادی وجہ انتظامی کمزوری ہی ہوگی بد عقیدگی یا بدنیتی نہیں۔ رائی ہوتا ہے تو پہاڑ بنتا ہے ورنہ ایسے ہی کوئی اٹھ کر خلیفہ وقت کو قتل نہیں کر سکتا۔ جواب: ۔۔۔۔۔۔۔ مجھے یہاں جس بات سے اختلاف ہے وہ یہ ہے کہ صحیح تاریخی حقائق سے یہ بات ثابت ہی نہیں کی جاسکتی کہ  سیدنا عثمانؓ کے دور میں جن علاقوں میں شورش بپا ہوئی ان میں کوئی غلط فیصلے کئے گئے۔ یہ شورش غلط فیصلوں کی وجہ سے نہیں ہوئی بلکہ شورش کرنے والوں کو شورش بپا کرنی تھی سو انہوں نے غلط الزامات لگا کر شورش بپا کی۔ بس فرق یہ تھا کہ سیدنا عثمان ؓ نے اپنی حلیم طبیعیت کی وجہ سے شورش کرنے والے لوگوں پر سختی نہیں کی بلکہ انکی رائے کو پیار سے ہموار کرنے کی کوشش کی۔اگر سیدنا عثمانؓ بھی ان لوگوں سے ویسا ہی معاملہ روا رکھتے جیسا معاملہ اس طرح کے لوگوں سے  سینا عمر ؓ و سیدنا معاویہؓ نے روا رکھا اور انکی شورش کو نرمی کے بجائے ڈنڈے سے فرو کرتے تو کبھی یہ شورش انکی شہادت کا نتیجہ نہیں بنتی۔ ورنہ تاریخ گواہ ہے کہ خود نبی صلی اللہ علیہ وسلم کے دور میں ایسی بغاوتیں ہوئیں حتیٰ کہ بھرے مجمع میں ایک شخص نے اٹھ کے نبی صلی اللہ علیہ وسلم پر اقربا پروری و نا انصافی کا الزام تک لگایا،  سیدنا ابو بکرؓ کے دور میں تو ارتداد  اور زکوٰۃ تک کا انکار کر دیا گیا،  سیدنا عمر ؓ کے دور میں  ایران کے سرحدی علاقوں میں بغاوتیں ہوتی رہیں جنکو بزور طاقت دبایا جاتا رہا۔  سیدنا معاویہ ؓ کے دور میں حجر بن عدی کے قتل کا واقعہ سب ہی کو معلوم ہے اور اس طرح کی اور بغاوتیں ہوتی رہیں اور انکو پہلے افہام و تفہیم اور جب اس سے بات نہ بنی تو طاقت کے زور سے دبایا گیا۔  جن لوگوں نے بغاوت کر کے عثمانؓ کو شہید کیا انکو عثمانؓ کی پالیسیوں سے کوئی حقیقی اختلاف نہ تھا بلکہ بس انکو بغاوت کرنی تھی سو انہوں نے کی۔ انکو اسلام کا اجتماعی نظام درہم برہم کرنا تھا سو انہوں نے کیا اور یہ سب انہوں نے عرب دشمنی اور اپنی نسل پرستی میں کیا۔ یہ سارے لوگ عبداللہ بن سبا کے تیار کردہ تھے۔یہی وجہ ہے کہ ان لوگوں کو اپنی حمایت میں ایک بھی صحابی کا ساتھ میسر نہیں آسکا۔  تاریخ کا مطالعہ کرنے سے نظر آتا ہے کہ ان لوگوں کو سزا کے طور پر جس علاقے میں بھی جلا وطن کیا گیا وہاں کے گورنروں نے یہی کہا کہ ان لوگوں میں کوئی بھلائی نہیں، یہ سراسر فتنہ ہیں، انکے پیش نظر صرف فساد ہے اسی لئے عبدالرحمٰن بن خالد بن ولید نے انکو جوتے لگا کے انکے کس بل نکالے اور معاویہ ؓ نے انکو شام سے یہ کہہ کر جلاوطن کر دیا کہ میں نے انکو نرمی سے سمجھانے کی بہت کوشش کی لیکن یہ سدھرنے والے نہیں۔ مجھے ڈر ہے کہ اگر یہ شام میں رہے تو یہاں کے لوگوں میں بھی فتنہ پھیلا دینگے۔ لیکن ان سارے گورنروں میں سے کسی ایک نے بھی یہ نہیں کہا کہ عثمانؓ کو اپنی پالیسی پر نظر ثانی کرنی چاہیئے اور ان لوگوں کی فلاں فلاں بات ٹھیک ہے۔تو پھر  آج ہم یہ کیسے کہہ سکتے ہیں کہ اندرونی حالات کی انتظامی کمزوری کی وجہ سے ان لوگوں نے شورش کی۔ ان لوگوں کو شورش کرنے کا موقع ملا کیونکہ عثمانؓ نے اپنے پیشروؤں ابو بکر و عمر ؓ کی طرح ان لوگوں کے ساتھ سختی نہیں برتی ۔ اسکا  شکوہ عمرو بن العاص ؓ نے بھی ایک موقع پر ان الفاظ میں تھا: ’’میں دیکھتا ہوں کہ آپ انکے لئے نرم اور ڈھیلے ہیں، عمر ؓ سے بھی زیادہ ان پر نوازشیں کیں، آپ کو چاہیئے کہ اپنے صاحبین کی روش اختیار کریں، سختی کی جگہ سختی اور نرمی کی جگہ نرمی، شرپسندوں کے لئے سختی ہی مناسب ہے، نرمی ان لوگوں کے لئے ہونی چاہیئے جو عوام کے خیر خواہ ہوں، لیکن آپ بیک وقت دونوں کے لئے نرم ہیں۔ (طبری ج ۴ ص ۳۳۷، البائیہ والنہائیہ ج۷ ص ۱۶۹، انساب الاشراف ج۵، ص ۶۱) خود عثمانؓ کو یہ محسوس ہوگیا تھا کہ شرپسندوں کو جو اتنی جرات ہوئی ہے وہ خود انکی اپنی نرمی کا نتیجہ ہے، آپ نے فرمایا: ’’واللہ! تم نے میری ایسی چیزوں پر عیب گیری کی جن کو عمر ؓ نے کیا تو تم نے انکی تصویب کی۔ بات دراصل یہ ہے کہ عمر ؓ نے تم کو پیروں سے روندا، ہاتھوں سے مارا اور زبان سے تمہاری خبر لی۔ عمر ؓ کے اقدامات پر، چاہے تمہیں پسند تھے یا نا پسند، تم منقار زیر پر رہے۔ میں نے نرمی اختیار کی، تمہارے لئے سراپا شفقت بنا رہا، تم پر کبھی ہاتھ نہیں اٹھایا نہ زبان چلائی، اسکا نتیجہ یہ ہوا کہ تم مجھ پر چڑھ آئے اور مجھ پر دلیر ہوگئےــ۔ (طبری ج ۴ ص ۳۳۷، البائیہ والنہائیہ ج۷ ص ۱۶۹، انساب الاشراف ج۵، ص ۶۱) اسی طرح سے عبداللہ بن عمر ؓ فرماتے ہیں کہ: ’’عثمانؓ کے بہت سے ایسے کاموں پر نکتہ چینی کی گئی جو عمر ؓ نے کئے ہوتے تو کوئی اعتراض نہ کرتا‘‘۔ (الاستیعاب، ج۲، ص ۴۷۸) اور آخر میں عبداللہ بن زبیرؓ کی رائے سن لیجیئے جو قطیعت سے یہ بات ثابت کر دیتی ہے کہ عثمانؓ کے خلاف لگائے گئے سارے الزامات بے بنیاد تھے اور ان سے شورش کا کوئی جواز نکل ہی نہیں سکتا تھا۔ آپ فرماتے ہیں ’’عثمانؓ کے معترضین میں ایک جماعت مجھ سے ملی اور ان پر نکتہ چینی کرنے لگی، میں نے ان سے ابو بکرؓ و عمر ؓ کی سیرت پر گفتگو کی اور ان کے ایسے اقدامات ذکر کئے، جن پر کسی نے اعتراض نہیں کیا تھا، لیکن انہی اقدامات پر عثمانؓ ہدف تنقید بن گئے، میری ان باتوں سے وہ ایسے لا جواب ہوئے جیسے انگوٹھا چوسنے والے بچے۔ (انساب الاشراف ج ۵، ص۹)  پس شورش صرف فساد بپا کرنے کے لئے برپا کی گئی، اسکی تہہ میں کوئی بھی حقیقی بد انتظامی کی وجہ نہیں تھی۔ عثمانؓ کی طرف سے کوئی غلطی یا غیر مناسب اقدام ہوا ہی نہیں کبھی۔ انکی  خلافت بھی سیدین ابو بکر و عمر اور معاویہ ؓ کی طرح بے داغ تھی، بس انکی نرمی نے اسلام دشمن عناصر کو انکے خلاف بغاوت کرنے کا موقع دیدیا ورنہ اگر وہ چاہتے تو یکبارگی میں ان لوگوں کو بغاوت کے جرم میں قتل کروا کر حالات کا رخ موڑ دیدیتے۔ لیکن انہوں نے اپنا خون بہہ جانے دیا لیکن کلمہ گوؤں پر تلوار اٹھنے کو پسند نہ کیا۔ وہ الگ بات ہے کہ انکی اس احتیاط کے باوجود بھی بعد میں سینکڑوں کلمہ گو لوگوں نے انکے قصاص کے معاملے میں ایک دوسرے کو قتل کیا۔ تحریر: محمد فھد حارث

##############################
https://web.facebook.com/mohammad.f.haris/posts/10157956653409903?comment_tracking=%7B%22tn%22%3A%22O%22%7D
ہندوستان میں بڑھتی ہندو انتہا پسندی اور مسلم دشمنی ============== میری اس پوسٹ سے شاید بہت سے ہندوستانی مسلمان خفا ہوں لیکن بقول حدیث نبوی صلی اللہ علیہ وسلم ہم ظاہر پر فیصلہ کرتے ہیں۔ حالیہ الیکشن میں مودی کا سرکار کا اکثریت حاصل کرکے ایوان اقتدار تک پہنچنے نے یہ ثابت کردیا ہے کہ ہندوستان کے ہندوؤں کی اکثریت مسلم دشمن انتہا پسند لوگوں پر مشتمل ہے جن کی زندگی کا مقصد وحید ہندوستانی سرزمین سے مسلمانوں کا صفایا کرنا ہے۔ آسام میں جس بے دردی سے مسلمان اکثریت کو ہندوستانی شہریت سے محروم کیا جارہا ہے، یہ ایک دفعہ پھر سے روہنگیا مسلمانوں کی تاریخ دہرائی جارہی ہے۔ ضرورت ہے کہ ہندوستانی، پاکستانی اور بنگلہ دیشی مسلمان یک فکر ہوکر اس انتہا پسندی کا مقابلہ کریں۔ یاد رکھیے وطنیت کی نیلم پری آپ کے افتراق کا سب سے بڑا سبب ہے۔ للہ آپس میں الجھنا چھوڑئیے، سرحدوں کو پاٹ کر ایک دوسرے کے لئے سیسہ پلائی دیوار بن جائیے۔ مغربی اقوام اور ہندوؤں کی چاپلوسی نہ پاکستانی مسلمانوں کو کوئی فائدہ دے گی اور نہ ہندوستانی مسلمانوں کو اس ہندو انتہا پسندی کے عفریت سے آزاد کرسکے گی۔ ہم کو جو کرنا ہوگا خود کرنا ہوگا۔ ماضی کے تجربات نے ثابت کردیا ہے کہ مسلمانوں کا ان کے آپسی بھائیوں کے سوا کوئی دوسرا غمخوار نہیں۔ https://www.nytimes.com/…/asia/india-muslims-narendra-modi.… https://www.nytimes.com/…/asia/india-muslims-narendra-modi.…

##############################
https://web.facebook.com/mohammad.f.haris/posts/10157965811069903?comment_tracking=%7B%22tn%22%3A%22O%22%7D
مسئلہ کشمیر و فلسطین ====== جہاد اور احتجاج میں وہی فرق ہے جو افغانستان اور فلسطین و کشمیر میں ہے۔ احتجاج کے تحت ستٌر سالوں میں فلسطین  و کشمیر کے لئے پوری امتِ مسلمہ کچھ نہ کرسکی جبکہ جہاد کے زیر ِاثر صرف بیس سالوں میں  دنیا کی غریب ترین قوم نے اکیلے ہی سپر پاور امریکہ کو گھٹنے ٹیکنے پر مجبور کردیا۔ آخر اللہ نے قرآن میں جہاد سے متعلق آیات کوئی عبث تھوڑی اتاری ہیں۔ اور آپکو معلوم ہے کہ افغانستان میں امریکہ کیوں گھٹنے ٹیکنے پر مجبور ہوا، کیوں لاکھ مشکلات اور پوری امت کے انکو تنہا چھوڑنے کے باوجود طالبان اپنے مقاصد کو حاصل کرپائے، کیونکہ وہ بکے نہیں، وہ جھکے نہیں،  ہزار مشکلات کے باوجود انکی اخلاقی قدریں پست نہیں ہوئیں۔ وہ امریکہ کے حملے سے پہلے جس اسلام اور جن  اقدار پر عمل پیرا تھے، مکمل تباہ و برباد ہونے کے بعد بھی ان پر کاربند رہے۔ اور دیکھ لیجیے کہ  اتنی بڑی طاقت سے ٹکر لینے کے بعد بھی وہ آج اسکی آنکھوں میں آنکھیں ڈال کر مطالبات سامنے رکھتے ہیں۔ وہ شیخ عبداللہ، محبوبہ مفتی یا یاسر عرفات کی طرح حالات کے تحت ڈھل  کر اپنی وفاداریاں نہیں بدل لیتے تھے۔ سو وجہ ہمیں خود جان لینی چاہیئے کہ کیوں ستٌر سالوں میں کشمیر و فلسطین کا مسئلہ حل نہیں ہوتا اور کیوں بیس سال سے بھی کم کے عرصے میں امریکہ طالبان سے مذاکرات کرنے پر تیار ہوجاتا ہے۔ جہاد مع ایمان و اخلاق ہی قوموں کی بقا کی ضامن ہوتی ہیں۔ وہ تین سو تیرہ تھے لیکن ایمان و اخلاق کے اتنے بلند مرتبے پر فائز تھے کہ ہزار کے بہترین آلات جنگ سے مسلح لشکر کو کسمپرسی کی حالت میں بھی بیخ و بن سے اکھاڑ کر رکھ دیا۔ اگر احتجاج اور قرار دادوں سے مسئلے حل ہونے ہوتے تو حکیم بن حزام اور عتبہ بن ربیعہ کی خدمات حاصل کرنا مشکل نہ تھا۔ مذاکرات سے یا فقط احتجاج سے مسائل حل ہوتے تو رسول اللہ صلی اللہ علیہ وسلم کو جنگیں کیوں کرنی پڑتیں کہ آپ صلی اللہ علیہ وسلم سے زیادہ صلح جو طبیعت کا مالک اور قتال سے گریزاں کون ہوسکتا تھا۔ تحریر: محمد فھد حارث

##############################
https://web.facebook.com/mohammad.f.haris/posts/10157963824149903?comment_tracking=%7B%22tn%22%3A%22O%22%7D
مناظرہ باز (ساجد نقشبندی کی حالیہ پوسٹ کے تناظر میں چند گزارشات) ===================== ایک گھنٹے قبل ساجد نقشبندی صاحب نے پوسٹ کی تو کئی احباب نے کہا کہ اسکا جواب لکھئے جبکہ میں مناظرہ باز افراد سے ہمیشہ دوری بنائے رکھتا ہوں اور پچھلی دفعہ جو میں نے ساجد نقشبندی صاحب کی بابت لکھا تو وہ بھی ان کی رذیل حرکت کے سبب لکھا ورنہ میں شاید ان جیسے افراد کو کبھی مخاطب نہ کرتا۔ وہ سارے احباب جو چاہتے ہیں کہ میں ساجد نقشبندی صاحب جیسے مناظرہ باز کی بابت کچھ لکھوں یا پھر ساجد صاحب اور خود سے متعلق   قارئین کے اذہان صاف کرنے سے متعلق قرطاس قلم سنبھالوں تو ایسے تمام افراد کی جناب میں عرض ہے کہ  آپ احسن طریقے اور اسوہ حسنہ کے زیر اثر کسی کو بھی اپنی بات سمجھا سکتے ہیں، سمجھا نہ بھی پائیں تو کم از کم اس کو اپنی دعوت پر غور کرنے پر مجبور کرسکتے ہیں، لیکن مناظرہ باز و مجادلہ باز افراد کو کوئی مردمومن اپنی بات سمجھانا تو دور کی بات غور کرنے پر بھی مجبور نہیں کرسکتا، کیونکہ مناظرہ باز کا مقصد آپ کی بات سمجھنا نہیں بلکہ اس کا رد کرنا ہوتا ہے۔ اس کے ذہن میں یہ بات پہلے سے ہی راسخ ہوچکی ہوتی ہے کہ کسی بھی نظرئیے کی بابت اس کا یا اس کے استاد کا علم و تحقیق حرف آخر ہے، اصلاح کی ضرورت اس کو نہیں بلکہ ہر حال میں فریق مخالف کو ہے۔ پھر مد مقابل آنے پر اسکا مقصد صرف  آپ کا ابطال رہ جاتا ہے۔ آپ کیا کہنا چاہتے ہیں، آپ کا اصل مدعا کیا ہے، اس سے اسکو کوئی سروکار نہیں ہوتا۔ اس کو سروکار ہوتا ہے تو صرف اس بات سے کہ کس طرح سے ممکن ہو اپنی یا اپنے استاد کی کہی بات کو حق ثابت کرے اور آپ کی بات کو غلط۔ اب چاہے اس بابت اسکو کمزور ادلہ کی طرف ہی رجوع کرنا پڑے یا پھر اپنے ہی اصولوں سے انحراف کرنا پڑے، وہ سب کچھ کر گزریگا اور یہ درحقیقت بہت ہی خراب صورتحال ہے۔ یاد رہے ایسے ہی لوگوں کے لئے قرآن فرماتا ہے کہ صم بکم عمی فھم لا یرجعون۔ یاد رکھیے مناظرہ باز چاہے جتنا ہی غلط کیوں نہ ہو، آپ اس سے نہیں جیت سکتے۔ اس کے پاس چرب زبانی کا ہتھیار ہوتا ہے، وہ صحیح کو غلط اور غلط کو صحیح کرکے پیش کرنے کی صلاحیت رکھتا ہے۔ یہی وجہ تھی کہ نبی ﷺ نے فرمایا تھا کہ تم لوگ اپنے جھگڑے باہم نپٹالیا کرو، میرے پاس نہ لایا کرو، کیونکہ ہوسکتا ہے کہ تم میں سے کوئی اپنا مقدمہ چرب زبانی سے میرے سامنے پیش کردے اور میں اس کے حق میں فیصلہ دیدوں اور وہ روز قیامت اس کی پرسش کا باعث بن جائے۔ سو جب ایک چرب زبان نبی ﷺ کے بلا وحی دنیاوی فیصلوں پر اثر انداز ہوسکتا ہے تو ہم آپ کی حیثیت ہی کیا۔ پھر مناظرہ باز الجھ کر نہ صرف آپ کو اپنے مرتبے تک گرائیگا بلکہ منفی پروپیگنڈے کے ذریعے آپ کی ساکھ بھی عوام الناس میں خراب کریگا۔ سو بہتر یہی معلوم ہوتا ہے کہ مناظرہ بازی اور مناظرہ بازوں سے احتیاط برتی جائے۔ اپنی بات احسن طریقے سے عوام کے سامنے رکھ دی جائے اور مناظرے بازوں کے جواب الجواب میں نہ الجھا جائے۔ مناظرہ بازی آپ میں تشدد پسندی پیدا کرکے حق کو قبول کرنے میں مانع ثابت ہوتی ہے اور مناظرہ باز کے نزدیک سارا خیر صرف اسی کے مسلک میں مقید ہوتا ہے۔ ہمیں ہمیشہ اللہ سے ایسے بننے سے پناہ مانگنی چاہیئے۔ ابلیس کی یہ تلبیس بہت حسین ہوتی ہے کہ وہ اپکو باور کرواتا ہے کہ آپ اپنی بات کا دفاع کرکے حق بات کا دفاع کررہے ہیں جبکہ اصل میں آپکا مقصود حق بات کا دفاع نہیں بلکہ صرف اپنی بات کا دفاع مقصود ہوتا ہے چاہے وہ حق ہو یا ناحق۔ یاد رکھئے مناظرہ بازی سخت قبیح عمل ہے جو کہ انسان کو جلد یا بدیر کج فہم و ہٹ دھرم بنا کر ہی چھوڑتا ہے سو کوشش کیجئے کہ خود کو ابلیس لعین کی اس تلبیس سے بچا کر رکھیں اور اسکا سب سے اچھا حل یہ ہے کہ خود کو ہمیشہ ایک طالبعلم تصور کریں جو کہ مسلسل سیکھنے کے مراحل میں ہے اور جس کا اصل مقصود قرآن و حدیث کا اتباع ہے نا کہ مسلکی رجحان کا اتباع نہیں۔ پھر دیکھئے گا کہ حق خود بخود ان شاءاللہ آپ پر منکشف ہوتا جائیگا۔ کسی بھی عالم کے بارے میں اس وقت تک کوئی رائے قائم نہ کریں جب تک کہ اس کی کتب کا بالاستعیاب مطالعہ نہ کرلیں۔ اگر آپ کے اندر اتنی علمی استعداد موجود ہے کہ صحیح اور غلط میں تمیز کرسکیں تو دوسروں کی آراء اور اپنے علماء کے فتاویٰ کے ساتھ ساتھ کسی بھی عالم یا شخصیت کو خود پڑھ کر اس کے بارے میں رائے قائم کریں۔  یہ بات یاد رکھیئے کہ حق سارا کا سارا کسی ایک مسلک میں مقید نہیں۔ البتہ ہم میں سے اگر کوئی خود کی نسبت کسی مسلک کی طرف کرتا ہے تو وہ صرف اس لئے کہ دوسرے مسالک کی بہ نسبت وہ خود کو اس مسلک کے پیش کردہ ادلہ اور رجحانات سے زیادہ نزدیک پاتا ہے۔ اس کا قطعی یہ مطلب نہیں ہونا چاہیئے کہ ہمارا مسلک سرتاپا صائب اور دوسرے کا مسلک پورا کا پورا ناحق پر مبنی ہے۔ اہل علم کی اچھی باتیں لیجئے اور ان کی جو باتیں آپ کی تحقیق کے تحت غلط ہیں، اسکو چھوڑ دیجئے۔ کسی بھی اہل علم کے بارے میں رائے قائم کرتے ہوئے اس بات کا خیال رکھیئے کہ اس اہل علم کی علمی مساعی میں شر کا پہلو غالب ہے یا خیر کا۔ اگر شر کا پہلو غالب ہے تو بلاشبہ اس عالم کو مطعون کریں اور لوگوں کو اس سے احتراز کا مشورہ دیں لیکن اگر خیر کا پہلو غالب ہے تواس عالم کا پورا احترام کرتے ہوئے لوگوں کو اس کے تسامحات سے مطلع کیجئے اور ان کی احسن تعلیمات کی تائید اور سئیہ تعلیمات کی نفی کیجئے۔ پوری کوشش کیجئے کہ کسی بھی شخصیت سے متعلق تعصب کا شکار نہ ہوں۔ اپنے مطالعہ کو وسیع کیجئے اور کھلے دل سے بلا کسی تنقیدی جذبے کے دوسرے مسالک اور ان کے علماء کو بھی پڑھئیے۔ یہ چیز آپ کے اندر سے تعصب اور تشدد کو ختم کرے گی۔ جب بھی آپ کسی عالم کو پڑھتے ہیں تو صرف اس وقت آپ اسکا درست نقطہ نظر جانتے ہیں۔  دوسرے اس کے بارے میں کیا کہتے ہیں، یہ اہم نہیں، اہم یہ ہے کہ آپ نے اس کی تعلیمات کو پڑھ کر کیا سمجھا اور آپ کی اس کی بابت کیا رائے بنی۔ تین چیزوں پر کسی طور کا سمجھوتہ نہ کیجئے اور جس مسلک یا عالم میں یہ تین چیزیں دیکھیں، ان سے متعلق اس کی رائے کو دیوار پر دے ماریں۔ پہلی ناقص عقائد، دوسری انکار حدیث اور تیسری تشیع و رافضیت۔ تحریر: محمد فھد حارث

##############################
https://web.facebook.com/mohammad.f.haris/posts/10157975119394903?comment_tracking=%7B%22tn%22%3A%22O%22%7D
تبصرہ بر کتابچہ "منکراتِ محّرم" للمؤلف مفتی رشید احمد لدھیانوی مرحوم ================= برِ صغیر پاک و ہند کے اہل علم کے مابین مفتی رشید احمد لدھیانوی کی شخصیت کسی تعارف کی محتاج نہیں۔ آپ مولانا سید حسین احمد مدنی کے تلامذہ میں سے تھے ۔ مولانا سرفراز خان صفدر اور مولانا رشید احمد لدھیانوی نے ۱۹۴۲ء میں دار العلوم دیوبند سے مولانا سید حسین احمدمدنی اور دیگر اساتذہ کے سامنے زانوئے تلمذ تہہ کر کے اکٹھے سند فراغت حاصل کی تھی۔ قیامِ پاکستان کے بعد آپ نے کراچی میں سکونت اختیار کی اور  جلد ہی ملک کے بلند پایہ مفتیان میں آپ کا شمار ہونے لگا۔  مولانا مفتی محمد شفیع اور مولانا سید محمد یوسف بنوری کے ساتھ ایک دور میں ایسے مفتیان کرام میں تیسرا بڑا نام مولانا مفتی رشید احمد لدھیانوی کا سامنے آتا تھا۔ آپ کاایک  کتابچہ بنام "منکراتِ محرّم" پڑھنے  کا اتفاق ہوا۔  سمندر کو کوزے میں کیونکر سموتے ہیں، اس کتابچہ کو دیکھ کر  اندازہ ہوتا ہے۔  منکراتِ محرّم کے موضوع پر عموماً اہل علم نے بڑی صخیم کتابیں تحریر کی ہیں لیکن کمال حاصل ہوا مفتی رشید احمد لدھیانوی  صاحب کو  کہ آپ نے صرف ۱۵ صفحات میں  اس موضوع پر نہایت جامع گفتگو کرکے تقریباً اس کے ہر پہلو پر کلام کرلیا اور عوام الناس کے مزاج کو  مدِ نظر رکھتے ہوئے، قاری کو دقیق بحثو ں میں الجھانے کے بجائے  سیدھے سادھے طریقے سے ان کے سامنے صائب و راجح مؤقف بیان کردیا۔ بطور مشتے نمونہ از خروارے درج ذیل اقتباس ملاحظہ ہو، جہاں لدھیانوی مرحوم  سیدنا حسنؓ و حسینؓ کے لئے لفظ "امام" اور "علیہ السلام" پر گفتگو کرتے ہوئے رقم طراز ہیں: حضرت حسینؓ کو امام کہنے کی  کیا حیثیت ہے: "امام" کا لفظ اہل حق کے ہاں بھی استعمال ہوتا ہے اور شیعہ کے ہاں بھی۔ اہل حق کے ہاں اس کے معنی پیشوا، رہبر اور مقتدا کے ہیں، اور اہل تشیع کے ہاں امام عالم الغیب اور معصوم ہوتے ہیں، ان کے ہاں امام کا درجہ نبیوں سے بھی بڑا ہے۔ ظاہر ہے کہ اس لفظ کے استعمال کرنے میں ہم تو وہی معنی ملحوظ رکھتے ہیں جو اہل حق کے ہاں ہیں۔ اس اعتبار سے تمام صحابہ، تابعین، اولیاء اللہ اور علماء امام ہیں۔ اس لئے امام ابو بکر، امام عمر، امام عثمان، امام علی، امام ابو ہریرہ رضی اللہ عنہم کہنا  چاہیئے ۔ سوچنے کی بات ہے کہ لوگ امام ابو بکر نہیں کہتے، امام عمر نہیں کہتے، امام حسن اور امام حسین کہتے ہیں، معلوم ہوا کہ یہ اثر مسلمانوں میں کہیں غیر سے آیا ہے، یہ تشیع  کا اثر مسلمانوں میں سرایت کرگیا ہے۔ اگر اہل حق علماء میں سے کسی نے ان حضرات کو امام کہہ دیا ہے تو انہوں نے اس کے صحیح معنی میں امام کہا ہے مگر اس سے مغالطہ ضرور ہوتا ہے اس لئے اس سے احتراز ضروری ہے۔  حضرت مہدی کو امام مہدی علیہ السلام کہنا بھی تشیع کا اثر ہے۔ ایسے ہی ان کے لئے علیہ السلام  بھی وہی لوگ کہتے ہیں جو انہیں انبیاء علیہم السلام کا درجہ دیتے ہیں، اس سے بھی احتراز لازم ہے۔ جس طرح دوسرے صحابہ کرام کے ساتھ عزت و احترام کا معاملہ کیا جاتا ہے وہی معاملہ ان حضرات کے ساتھ بھی رکھنا چاہیئے جس طرح حضرت ابو بکر، حضرت عمر و دیگر صحابہ کے ناموں کے ساتھ رضی اللہ تعالیٰ عنہ کے دعائیہ کلمات لکھے اور کہے جاتے ہیں ایسے ہی دعائیہ کلمات حضرت حسین رضی اللہ عنہ کے ساتھ بھی لکھے اور کہے جائیں۔ (منکرات محرم صفحہ ۹-۱۰) اسی طرح کتابچہ ہذا میں محّرم کی حقیقت، حضرت حسینؓ کی شہادت، مسلمانوں کے ناموں میں اہل تشیع کا اثر، محّرم میں ایصال ثواب کے لئے کھانا پکانا اور ایسی کئی سرخیاں قائم کرکے  مفتی صاحب نے نہایت  جامع و صائب  موقف بیان کئے ہیں جن سے اس ماہ سے متعلق عوام الناس میں رائج غلط نظریات کی درستگی اور ابطال کے لئے بیش بہا معلومات میسر آتی ہے۔ ذیل میں قارئین کی دلچسپی کے لئے ہم اس مختصر کتابچے کا  ڈاؤنلوڈ لنک دے رہے ہیں۔ ۱۵ صفحات پر مشتمل یہ کتابچہ قارئین لازمی مفید پائینگے ان شاءاللہ: https://jmp.sh/4ltUEh1 مبصر: محمد فھد حارث

##############################
https://web.facebook.com/mohammad.f.haris/posts/10157969397964903?comment_tracking=%7B%22tn%22%3A%22O%22%7D
رشتے طے ہونے سے قبل  منگیتر کو دیکھنا اور اس کے ساتھ گھومنا ============== دوست نے سوال کیا کہ میری والدہ  ایک جگہ میرا رشتہ طے کرنا چاہ رہی ہیں، میں چاہتا ہوں کہ  رشتہ طے ہونے سے قبل اس لڑکی سے چندملاقاتیں کرلوں تا کہ ہم دونوں ایک دوسرے کے مزاج کو سمجھ کر یہ اندازہ لگا لیں کہ ہم آگے کی پوری زندگی ایک دوسرے کے ساتھ گزار سکتے ہیں یا نہیں۔ لیکن مسئلہ یہ ہے کہ لڑکی کے گھر والے  نہایت سخت  اور دینی قسم کے لوگ ہیں۔ وہ مجھے لڑکی کی تصویر تک دکھانے کے  حق میں نہیں چہ جائیکہ  مجھے اس کے ساتھ وقت گزارنے کی اجازت دیں۔ سو اس سلسلے میں اسلام کیا کہتا ہے، وہ بتائیں تاکہ میں  لڑکی کے گھر والوں کو رضامند کرسکوں۔ دیکھئے جو صورتحال بیان کی گئی ہیں، میرے ناقص علم کے تحت تو وہ دونوں ہی افراط و تفریط کا شکار ہیں۔ آپ جو کچھ چاہتے ہیں وہ کچھ نہیں  محض  مغربی معاشرے سے مرعوبیت کا شکار ہونے کا شاخسانہ ہے جہاں مردوعورت ایک دوسرے کے ساتھ وقت گزارے بغیر شادی کرنے کا تصور بھی نہیں کرسکتے اور بالفرض محال اگر اس بات کی اجازت دے بھی   دی جائے تو اس کی حدود کون متعین کرے گا کہ یہ میل ملاپ کس حد تک ہوگا۔ جوانی کے جوش اور شیطان کے بہکاوے میں بات صرف بات چیت تک محدود رہنا کم ہی ممکن رہتا ہے اور ھل من مزید کے مصداق شادی شدہ زندگی کے تمام لوازم کو ٹیسٹ کرنے کی سعی کی جاتی ہے تاکہ  اس بات کا اطمینان کرلیا جائے کہ بعد میں مزاج سے لیکر شہوانی  خواہشات تک ہر شے میں فریقین  ایک دوسرے کے ساتھ بھرپور موافقت  و مطابقت رکھتے ہیں یا نہیں ۔ اگر اس نظریہ پر عمل کرلیا جائے تو لڑکی کی عزت کس قدر محفوظ رہ سکتی  ہے، اس کا اچھے سے اندازہ کیا جاسکتا ہے۔ خاص کر  ایسے موقعوں پر جب کہ لڑکا لڑکی  دونوں ایک ساتھ ایک مدت تک رہ چکے ہوں اور اس کے بعدمزاج نہ ملنے کے سبب  لڑکا رشتے سے انکار کردے۔ ا س کے بعد جتنے منہ ہونگے اتنی باتیں ہونگی اور لڑکی کے ساتھ ساتھ اس کے گھر والوں کی عزت بھی خاک میں مل جائے گی۔  مذکورہ بالا مبحث تو آپ کی سوچ پر عمل پیرا ہونے کے نقصانات تھے۔ جبکہ دوسری سوچ جو کہ آپ کے متوقع سسرالیوں کی ہے وہ  ایک دوسری تفریط ہے  کہ وہ آپ کو  آپ کی متوقع زوجہ کی تصویر تک دیکھانے کے قائل نہیں جب کہ  ان کا یہ عمل سنتِ نبویﷺ سے براہِ راست متصادم ہے۔ کتب ِ احادیث میں ایسی معتدد روایات موجود ہیں جن میں آپﷺ نے خودمردوں کو حکم دیا کہ رشتے طے ہونے سے قبل عورت کو ایک نظر دیکھ لے۔ اس کا خود کا دیکھنا کسی وجہ سے ممکن نہ ہو، جیسے وہ ملک سے باہر ہو یا کوئی اور وجہ ، تو اپنے خاندان کی کسی عورت کو بھیج  دے کہ وہ جاکر عورت کو دیکھ آئے۔ خیر آج کل ویڈیو کالنگ اور تصاویر کی فراوانی کے ضمن میں یہ  محدودیت بھی مفقود ہوچکی ہے۔ اور مرد آرام سے عورت کو دیکھ سکتا ہے۔ دیکھئے  اس بات میں کوئی دو رائے ہونے کا احتمال نہیں ہے کہ شریعت اسلامیہ نے اجنبی عورتوں کو دیکھنے سے منع کیا ہے تاکہ عورت کی عزت و عصمت برقرار رہے تاہم کچھ معاملات و حالات ایسے ہیں جہاں شریعت نے اس کی اجازت دی ہے کہ مرد و عورت ایک دوسرے کو دیکھ سکیں اور ان میں سے ایک موقع  رشتہ ازدواج میں منسلک ہونے سے قبل  کا ہے۔  سنن ابو داؤد کی روایت میں مذکور ہے کہ سیدنا جابر ؓ بیان کرتے ہیں کہ نبی ﷺ نے فرمایا  "جب تم میں سے کوئی کسی عورت سے منگنی کرے تو اگراس  میں  نکاح میں رغبت دلانے والی چيز دیکھ سکے تو اسے ایسا کرنا چاہیے"، پس میں نے بنوسلمہ کی ایک لڑکی سے منگنی کی اورمیں اسے دیکھنے کے لیے کھجور کے تنوں میں چھپ جایا کرتا تھا حتی کہ میں نے اس میں نکاح کی رغبت دیکھی تو اس سے شادی کرلی۔ اسی طرح صحیح مسلم کی روایت میں سیدنا ابو ہریرہؓ سے مروی ہے کہ میں نبی ﷺکے پاس تھا توایک شخص نبی ﷺکے پاس  آیا اورکہنے لگا میں نے ایک انصاری عورت سے شادی کی ہے ، رسول اکرم ﷺ نے اس سے پوچھا کہ  کیا تم اسے دیکھا ہے ؟ وہ کہنے لگا نہیں ، نبی صلی اللہ علیہ وسلم نے فرمایا : جاؤ اسے جاکر دیکھو کیونکہ انصار کی آنکھوں میں کچھ ہوتا ہے ۔ سنن دارقطنی اور ابن ماجہ کی روایت میں مذکور ہے کہ  سیدنا مغیرہ بن شعبہؓ کہتے ہیں کہ میں نے ایک عورت  سے منگنی کا ارادہ کیا اور آپﷺ سے بیان کیا تو آپﷺ نے فرمایا کہ کیا تو نے اسے دیکھا ہے، میں نے نفی میں جواب دیا۔ اس پر آپﷺ نے فرمایا کہ جاکر اسے ایک دفعہ دیکھ لو کیونکہ ایسا کرنا تم دونوں کے مابین  زیادہ استقرار کا باعث بنے گا۔ سیدنا مغیرہؓ کہتے ہیں کہ میں نے ایسا ہی کیا ۔ اسی طرح بخاری، مسلم اور سنن نسائی کی  اُس مشہور روایت کا تو  سب کو معلوم ہے جہاں ایک عورت آپﷺ کی خدمت میں حاضر ہوکر اپنے آپ کو آپﷺ کو ہبہ کرتی ہیں، آپﷺ ایک نگاہ اٹھا کر اسکی طرف دیکھتے ہیں اور پھر نظر جھکالیتے ہیں۔ اس پر ایک دوسرے صحابی اٹھ کر اس عورت سے نکاح کی خواہش ظاہر کرتے ہیں۔ الغرض کتب حدیث کے مطالعے سے یہ بات مترشح ہوجاتی ہے کہ منگنی سے قبل  متوقع زوجین کو ایک دوسرے کو دیکھ لینا بہتر ہے. تاہم  یہ دیکھنے کی حدود کیا ہونگی تو اس متعلق فقہاء کے مختلف اقوال ہیں۔ امام ابو حنیفہؓ کے نزدیک دونوں پاؤں، ہتھیلیاں اور چہرہ دیکھنے کی اجازت ہے  اور یہی بات ابن عابدین شامی نے حاشیہ ابن عابدین میں لکھی ہے اور اس سے زیادہ تجاوز کرنے کو ممنوع قرار دیا ہے۔ جبکہ امام مالک کے نزدیک صرف  چہرہ اور ہتھیلیاں ہی دیکھی جاسکتی ہیں اور امام احمد کے نزدیک  عام طور پر جو ظاہر ہو وہ دیکھا جا سکتا ہے جیسے چہرہ، ہتھیلیاں،گردن، پنڈلیاں وغیرہ۔ امام شافعی کا ماننا ہے کہ جب مرد کسی عورت سے شادی کرنا چاہے تو  اس کے لیے عورت کو بغیر اوڑھنی کے دیکھنا جائز نہيں ، ہاں اس کا سر ڈھانپے ہونے کی صورت میں صرف چہرہ اورہاتھ اس کی اجازت اوراجازت کے بغیر بھی دیکھ سکتا ہے ( یعنی چھپ کر ) ۔ امام نوویؒ نے روضۃ الطالبین  جلد ۷ میں اس متعلق تفصیل سے کلام کیا ہے۔ آپ لکھتے ہیں کہ جب لڑکی سے نکاح میں رغبت ہو تو اسے دیکھنا مستحب ہے تا کہ بعد میں ندامت نہ اٹھانی پڑے ۔اورایک قول یہ بھی ہےکہ دیکھنا مستحب نہیں بلکہ مباح ہے ، اور احادیث کی روشنی میں پہلی بات ہی صحیح ہے ۔ دیکھنے میں تکرارعورت کی اجازت اوربغیر اجازت دونوں طریقوں سے جائز ہے ، اگر دیکھنا ممکن نہ ہوسکے تو کسی عورت کو اسے دیکھنے بھیجے جو اسے اچھی طرح دیکھ کر اس کی صفات مرد کے سامنے رکھے ۔اورعورت بھی جب شادی کرنا چاہے تو وہ بھی مرد کودیکھ سکتی ہے اس لیے کہ جس طرح مرد کی پسند ہے اسی طرح عورت کی بھی پسند ہے۔ عورت کا چہرہ اورہتھیلیاں دونوں طرف سے دیکھ سکتے ہیں اس کے علاوہ کوئي اورچیز نہیں دیکھی جاسکتی ۔ (صفحہ ۲۰) البتہ یہ بات یاد رہے کہ تمام فقہاء اس بات پر متفق رہے ہیں کہ یہ دیکھنا جلوت میں ہوگا۔ شادی سے قبل متوقع زوجین کو ایک دوسرے کے ساتھ خلوت میں وقت گزارنے کی  سختی سے ممانعت ہے۔اسی طرح وہ ایک دوسرے کو چھو بھی نہیں سکتے۔ چہ جائیکہ  ہاتھوں میں ہاتھ ڈال کر ساتھ گھومیں جیسا کہ آج کل ہمارے ہاں مغربی تہذیب کی نقالی اور حیا باختہ میڈیا کے زیرِ اثر مروج ہوچلا ہے اور کئی گھرانے اب اس میں کوئی قباحت بھی محسوس نہیں کرتے۔ اگر اس سلسلے میں ان سے  کچھ عرض کیا جائے تو کہتے ہیں کہ کیا کریں، آج کے لڑکے لڑکیاں سنتے ہی  کہاں ہیں۔ جبکہ اس سلسلے میں سب بہترین عمل موجود زمانے کے تقاضوں کے  لحاظ سے یہ ہے کہ  منگنی ہوتے ہی لڑکا لڑکی کو عقدِ نکاح میں باندھ دیا جائے تاکہ اس کے بعد فریقین کا  فون پر باتیں کرنا، ساتھ گھومنا پھرنا اور ایسے جتنے کام ہوں وہ شرعی حدود کے اندر آجائیں۔ رخصتی اس وقت کروالی جائے جس وقت آسانی  اور ارادہ ہو۔ پاکستانی معاشرے میں موجودہ دور میں لڑکا لڑکی کو منگنی کرکے ان کے حال پر چھوڑ دینا سخت  مضر اور غیر شرعی اثرات کا حامل ہوسکتا ہے اور ہو بھی رہا ہے۔ آج کل کے منگیتر جوڑے والدین کی ڈھیلی گرفت اور میڈیا کی حیا باختہ ثقافت کے پرچار کے تحت منگنی کے دوران وہ سب کچھ کر گزرتے ہیں جن کے بعد منگنی ختم ہونے کی صورت میں اس لڑکی سے کسی دوسرے لڑکے کا رشتہ کرنا کافی مشکل ہوجاتا ہے کیونکہ  دوسرا لڑکا  بھی اسی معاشرے کا پروردہ ہوتا ہے اور اسکو اندازہ ہوتا ہے کہ عام گھرانوں میں منگنی کے بعد منگیتروں میں کس قسم کے روابط رواں  ہوجاتے ہیں۔ یہی سبب ہے کہ  فقہاء نے نہایت سختی سے منگیتروں کا شادی سے قبل  خلوت میں ملنے یا ایک دوسرے کو چھونے کی ممانعت کی ہے۔  علامہ ابن قدامہ حنبلی فرماتے ہیں کہ منگیتر سے خلوت کرنا جائز نہیں کیونکہ یہ حرام ہے ، اورشریعت میں دیکھنے کے علاوہ کچھ وارد نہيں اس لیے خلوت  بدستور حرام رہے گی ، اوراس لیے بھی کہ خلوت کی بنا پر حرام کام کے وقوع کا اندیشہ موجود رہتا ہے۔ امام زیلعی حنفی سے منقول ہے کہ مرد کے لیے اپنی منگیتر کے چہرہ اورہتھیلیوں کو چھونا جائز نہیں ۔  اگرچہ شہوت کا خدشہ نہ بھی ہو ۔ ایک تو اس کی حرمت ہے اورپھر اس کی ضرورت بھی نہیں ۔ تحریر: محمد فھد حارث

##############################
https://web.facebook.com/mohammad.f.haris/posts/10157999835819903
تبصرہ بر کتاب "حیاتِ سیدنا یزید بن معاویہؒ" للمؤلف ابو الحسین عظیم الدین صدیقی مرحوم ========================== واقعۂ کربلا کی   بعض وضعی روایات کے  زیرِ اثر  سیدنا حسینؓ کی المناک شہادت کی ذمہ داری امیر یزید بن معاویہؒ پر ڈال کر ان کو مطعون کرنا برِ صغیر پاک و ہند کی فضا کا عام رواج بن چکا ہے۔ یہاں تک کہ  کردارِ یزید اور فسقِ یزید کے مباحث پر بعض اہل علم کی تالیفات تک منظرِ عام پر آچکی ہیں جن میں غیر ثابت روایات کے تحت  ایک جلیل القدر صحابی کے بیٹے اور دوسرے جلیل القدر صحابی کے دامادامیر یزید بن معاویہؒ کی نہ صرف کردار کشی کی  گئی ہے بلکہ ان پر فسق کی تہمت کے انبار بھی لگائے گئے ہیں۔ اس موضوع پر ہم عرصۂ دراز تک لکھتے رہے ہیں اور اب ایسا سمجھئے کہ اس موضوع سے کچھ اکتا سے گئے ہیں، سو سوچا کہ اس متعلق خود سے کچھ عرض کرنے کے بجائے اس موضوع کی مناسبت سے متعلق کچھ کتابوں  سے قاری کو روشناس کرواکر ان کو مطالعہ کے لئے دے دی جائیں۔ سو اسی سلسلے میں آج جس کتاب کا انتخاب کیا گیا ہے وہ علامہ عظیم الدین صدیقی مرحوم کی  بالغ النظر تالیف "حیات سیدنا یزید بن معاویہؒ" ہے۔   یہ کتاب عرصۂ دراز سے ناپید تھی۔ گرچہ کتاب کافی علمی ہے جس پر  مجتہد العصر مولانا محمد جعفر شاہ پھلواری کا تعارف، سابق  ناظم اعلیٰ جمعیت  خطبائے اہلسنت  آزاد کشمیر  قاری محمد صدیق کاشمیری کی تقریظ جبکہ اہلحدیث عالم حکیم فیض عالم صدیقی شہید ، سابق خطیب مرکزی جامع مسجد اسلام آباد مولانا محمد عبداللہ والد مولانا عبدالعزیز و عبدالرشید  شہید  نگراں لال مسجداسلام آباد،  قاضی محمد حسن الدین شیر کوٹی  مرحوم جو کہ مولانا حفظ  الرحمٰن سیوہاری کے ہم سبق تھے وغیرہ  کے تائیدی تبصرے موجود ہیں  لیکن موضوع کی حساسیت اور مؤلف کے  چندتسامحات کی پاداش میں منفی پروپیگنڈے نے کتاب کو ایک مدت تک  علمی دنیا سے اوجھل رکھا۔ سچ تو یہ ہے کہ مؤلف مذکور کے تسامحات کچھ اس قدر شنیع  اور لائقِ طعن نہ تھے جس قدر ان کے خلاف منفی پروپیگنڈہ کیا گیا۔ ابو الحسین عظیم الدین صدیقی مرحوم کی تقریباً ہر کتاب پڑھنے کا اس احقر کو موقع میسر آیا ہے جن میں سے "حیاتِ سیدنا یزیدؓ "اور "درس  توحید  حصہ اول و دوم" واقعی خاصہ کی کتب ہیں اور کم از کم عقائد کی سطح پر مؤلف مذکور کو توحید پرست و متبع سنت ثابت کرتی ہیں۔ مؤلف مذکور چونکہ حنفی المذہب تھے تو یقیناً فروعات اور قواعدِ اصولیہ میں دوسرے فقہی مسالک سے ان کا اختلاف ہونا کوئی تعجب کی بات نہیں تاہم ان پر ناصبیت کی تہمت لگانا قطعاً غیر مناسب اور مبنی بر تعصب ہے۔ خود ہمیں  تاریخی حقائق کو لے کر کئی جگہوں پر مؤلف سے اختلاف رہا ہے لیکن ان سب اختلاف کے باوجود ان کو کسی طور پر سیدنا علیؓ اور حضرات حسنینؓ کی شان میں سوء ادبی کرنے کا مرتکب گرداننا نری جہالت اور علمی  بددیانتی ہوگی۔   مؤلف مذکور نے اپنی کتاب میں اکثر و بیشتر حضرات حسنینؓ کے لئے "رضی اللہ عنہ" کے بجائے "رحمہ اللہ علیہ" کا لاحقہ استعمال کیا ہے جس سے یہی تاثر ابھرتا ہے کہ مؤلف مذکور حضرات حسینؓ کو وفات النبی ﷺ کے وقت ان کی صغر سنی کے سبب  صحابہ کے بجائے تابعین میں شمار کرتے تھے۔ گرچہ ہمیں مؤلف مذکور کے اس نتیجے سے سخت اختلاف ہے کیونکہ اہل سنت نے اپنی قدیم و جدید تمام کتب میں حضرات حسنینؓ کو صحابہ ہی مانا ہے اور حضرات حسنینؓ  سے زیادہ کم عمر اصحاب کے لئے بھی صحبتِ نبویﷺ کو تسلیم کیا ہے جیسے   ابو الطفیل عامر بن واثلہ لیثیؓ  اور طارق بن شہابؓ وغیرہ۔ تاہم یہ بات بھی اپنی جگہ درست ہے کہ  کئی ایسے اصحاب کی صحابیت کے بارے میں اہل سنت میں اختلاف رہا جو کہ وفات النبی ﷺ کے وقت  عمر میں حضرات حسنینؓ سے  بڑے تھے جیسے سیدنا مروان بن الحکمؓ لیکن یہاں یہ بات یاد رکھنی چاہیئے کہ سیدنا مروانؓ اور ان کے طور کے دوسرے اصحابِ رسولﷺ کی صحابیت میں اختلاف ان کی صغر سنی کے سبب نہیں بلکہ  ان کی رویتِ نبی ﷺ کی وجہ سے در آیا جہاں محدثین کو ایسے شواہد  ملنے میں اختلاف رہا کہ آیا سیدنا مروانؓ نے نبی ﷺ کواپنی صغر سنی میں دیکھا تھا یا نہیں۔ پھر رویتِ نبی ﷺ کے لئے  بلوغ یا سن تمیز کی شرط لاگو ہوتی ہے یا نہیں تو اس متعلق بھی   محدثین و فقہاء میں اختلاف موجود رہا ہے۔  پھر یہ بات بھی صحیح احادیث سے ثابت ہے کہ سیدنا حسن ؓ کو نبی ﷺ نے دعائے قنوت یاد کروائی جیسا  کہ صحیح روایت سے ثابت ہے اور اسی روایت پر اہلحدیث  عوام و علماء کا عمل ہے۔ سیدنا حسن ؓ کی  پیدائش سے متعلق کچھ اشارات تاریخ و احادیث میں ملتے ہیں۔ سب پہلے تو یہ کہ سیدنا علی ؓ اور سیدہ فاطمہؓ کا نکاح جنگ بدر کے بعد اور جنگ احد سے پہلے ہوا تھا کیونکہ صحیح بخاری میں تصریح ہے کہ سیدنا حمزہؓ نے شراب کے نشے میں سیدنا علی ؓ کی اونٹنی کی کونچیں کاٹ دی تھیں اور کوہان چیر دیا تھا جو کہ سیدنا علی ؓ نے اپنے ولیمہ کی دعوت کے لئے رکھی ہوئی تھی۔ چونکہ سیدنا حمزہ ؓ کی شہادت جنگ احد میں ہوگئی تھی سو لامحالہ یہ ثابت ہوتا ہے کہ سیدنا فاطمہ ؓ کا نکاح سیدنا علیؓ سے جنگ احد سے پہلے اور بدر کے بعد ہوا تھا۔  بعض تاریخی شواہد سے یہ بات پتہ چلتی ہے کہ سیدہ ام کلثومؓ سیدنا علی ؓ کی سب سے بڑی صاحبزادی تھیں۔ ان کے بعد ایک لڑکے محسن جو کہ بچپن میں ہی فوت ہوگئے تھے اور پھر سیدنا حسن ؓ پیدا ہوئے۔ تقریباً تمام ہی مورخین نے روایت کیا ہے کہ سیدنا حسن ؓ کی دایہ گیری کی خدمات سیدنا جعفر طیارؓ کی بیوی اسماء بنت عمیسؓ نے ادا کی تھیں جبکہ ابن ماجہ کی روایت میں تصریح ہے  سیدنا حسینؓ کی دایہ گیری کی خدمات  سیدنا  عباسؓ کی زوجہ ام الفضل ؓ نے ادا کی تھیں۔ جعفر طیارؓ اور اسماء ؓ جنگ خیبر کے وقت مدینہ تشریف لائے تھے جو کہ ؁۷ ہجری کا واقعہ ہے سو اس حساب سے سیدنا حسن ؓ کی ولادت اگر بہت جلد بھی مانی جائے تو وہ ؁۷ ہجری کی بنتی ہے۔ یعنی نبی ﷺ کی وفات کے وقت سیدنا حسنؓ کی عمر ۴  سے ۵ سال بنتی ہے اور سیدنا ابو بکر صدیقؓ کے دور خلافت میں ۶ سے ۷ سال بنتی ہے بالکل وہی عمر جس پر لفظ صبی کا اطلاق ہوتا ہے جیسا کہ امام بخاری نے سیدنا حسن ؓ سے متعلق ایک روایت میں یہ لفظ استعمال کیا ہے۔ اسی طرح سیدہ ام الفضل ؓ فتح مکہ کے بعد مدینہ تشریف لائیں سو اگر مدینہ میں ان کی آمد  ؁۸ ہجری میں بھی مانی جائے اور حنین وغیرہ سے فراغت کے بعد نبی ﷺ کی مدینہ واپسی بھی ؁۸ ہجری کے اواخر یا ؁۹ ہجری کے شروع کی مانی جائے تو سیدنا حسین ؓ کی ولادت ؁۹ ہجری کی بنتی ہے یعنی نبی ﷺ کے  انتقال کے وقت ۲ سے ۳ سال کی عمر۔  سیدنا حسن ؓ کی صحابیت میں توہمارا  نہیں خیال کہ اختلاف ہونا چاہیئے کیونکہ  نبی ﷺ کے انتقال کے وقت انکی عمر ۴ سے ۵ سال بنتی ہے جبکہ بچے کی یادداشت کام کرنے لگ چکی ہوتی ہے اور اسکا ثبوت سیدنا حسن ؓ سے مروی احادیث بھی ہیں سو سیدنا حسن ؓ تو صغار صحابہؓ کی تعریف پر پورے اترتے ہیں اور ایسے کئی صحابہ کے نام ملتے ہیں تاریخ میں جو کہ کم سنی میں سیدنا حسن ؓ کے ہم پلہ تھے اور صغار صحابہؓ شمار کئے جاتے ہیں۔ قصہ مختصر یہ کہ رویت و روایت دونوں اعتبار سے سیدنا حسن ؓ صحابیت کی تعریف پر پورے اترتے ہیں۔  البتہ جہاں تک سیدنا حسین ؓ سے مروی احادیث کا تعلق ہے تو اکثر محدثین نے انکو مرسل صحابہ میں سے مانا ہے کہ سیدنا حسین ؓ نے وہ روایت دوسرے صحابہ سے سن کر بیان کی ہیں جیسا کہ سیدہ عائشہ ؓ سے ہجرت کے واقعات بیان کرنا وغیرہ بھی اسی زمرے میں آتے ہیں۔اصول الحدیث کے تحت  تو شائد سیدنا حسین ؓ تابعی  سمجھنے کا موقف پیش کیا جاسکتا ہو کیونکہ وہ نبیﷺ کی وفات کے وقت کمسن اور ناسمجھ تھے اور نہ ان کی نبی ﷺ سے  برا ہ راست کوئی روایت ثابت ہے۔ لیکن جمہور کے مطابق   سیدنا حسینؓ کا شمار صغار صحابہؓ میں ہوتا  ہے  جنہوں نے نبی ﷺ کی گود میں پرورش پائی اور نبی ﷺ کی زندگی میں اتنے بڑے تھے کہ  بھاگتے دوڑتے تھے جیسا کہ امام ابن ماجہ كِتَابُ الْأَدَبِ بَابُ بِرِّ الْوَالِدِ وَالْإِحْسَانِ إِلَى الْبَنَاتِ میں حدیث نمبر ۳۶۶۶ لیکر آئے ہیں: ’’ یعلی(بن مرہ)عامری رضی اللہ عنہ سے روایت ہے ، انہوں نے کہا:حضرت حسن اور حضرت حسین رضی اللہ عنہمادوڑے دوڑے نبی ﷺ کے پاس آئے ۔آپ نے انہیں سینے سے لگایا لیا اور فرمایا: اولاد بخل اور بزدلی کا باعث ہے۔۔ سندہ صحیح‘‘ ان تمام تصریحات کے تحت سیدنا حسین بن علیؓ کی صحابیت ثابت ہوتی ہے سو جو لوگ سیدنا حسین ؓ کو صحابی نہیں تابعی باور کرواتے ہیں، ان کا موقف کچھ راجح معلوم نہیں ہوتا۔  اور جب سیدنا حسینؓ صحابی ثابت ہوجاتے ہیں تو سیدنا حسنؓ تو بدرجہ اولیٰ صحابی مانے جائیں گے اور یہی صائب مسلک اور درست رائے ہے۔ تاہم ہم یہاں اس بات کی بھی وضاحت کردیں کہ  ابو الحسین عظیم الدین صدیقی مرحوم نے حضرات حسنینؓ کے لیے "رحمہ اللہ " کا لاحقہ لگانے کے باوجود کسی ایک جگہ بھی سیدنا حسنؓ  اور سیدنا حسینؓ کی جناب میں کوئی سوء ادبی یا نقد نہیں کیا۔ اور یہی وجہ رہی کہ ابو الحسین عظیم الدین صدیقی مرحوم کی کتب پر جید حنفی و اہلحدیث علماء کی تقریظات اور تائیدی تبصرے موجود رہے۔ جیسا کہ کتابِ ہٰذا کے مندرجات سے قارئین کو اندازہ ہوجائیگا۔ اس کتاب میں مؤلف مذکور نے نہایت جزرسی سے تاریخی کتب کی ورق گردانی کرکے امیر یزید بن معاویہؒ کے حالاتِ زندگی یکجا کئے ہیں۔ آپ نے  پوری کوشش کی ہے کہ امیر یزیدؒ سے متعلق واقعات کو تسلسل اور سیرت کے طور پر مرتب کیا جائے اورساتھ ہی امیر یزید سے متعلق جو غلط فہمیاں دروغ گو رواۃ کے سبب کتبِ تاریخ میں شامل ہوگئی ہیں، ان کا ازالہ بھی کیا جائے۔ کتاب اپنے مندرجات کے لحاظ سے نہایت وقیع معلومات پر مشتمل ہے اور ساتھ ہی عام فہم اور سلیس زبان میں جو عام قاری کے لئے مطالعہ میں آسانی کا سبب قرار پاتی ہے۔ اسی لئے ہم نے مناسب سمجھا کہ اس کتاب کو جدید طباعت کے ساتھ حارث پبلی کیشنز سے  از سر نو شائع کیا جائے تاکہ امیر یزید بن معاویہؒ کی سوانح پر یہ وقیع کام محفوظ ہوکر ضائع ہونے سے بچ جائے۔ تاہم فی الوقت صرف کتاب کی کمپیوٹرائز کمپوزنگ کروا کر پی ڈی ایف بنایا گیا ہے۔ اللہ نے توفیق دی تو اسکو جلد طبع بھی کروایا جائے گا ان شاءاللہ۔ ذیل میں قارئین کی دلچسپی کے لئے ہم کتاب کا ڈاؤنلوڈ لنک دے رہے ہیں۔ قارئین یہاں سے کتاب کو مطالعہ کے لئے ڈاونلوڈ کرسکتے ہیں: https://jmp.sh/JitWlvN مبصر: محمد فھد حارث

##############################
https://web.facebook.com/mohammad.f.haris/posts/10157997682434903
ہندو انتہا پسندی اور اسلاموفوبیا ======== اسلاموفوبیا کی تعریف یوں کی جا سکتی ہے،اور یہ آکسفورڈ ڈکشنری کے قریب قریب ہے: "اسلام اور مسلمانوں کے بارے میں اپنے طور پر ایک مخالفانہ رائے قائم کر کے اس کی بنیاد پر اسلام اور مسلمانوں سے نفرت کرنے اور خصوصا ان کی سیاسی قوت کو نا پسند کرنے کو اسلاموفوبیا کہا جاتاہے "  بھارت میں اسلاموفوبیا صدیوں پہلے بھی موجود تھا اور آج بھی عروج پر ہے ۔ بی۔جے۔پی کی انتہا پسند ہندوؤں کی حکومت میں گزشتہ عشرے میں اس فتنے نے مسلمانوں کے ساتھ ساتھ دیگر اقلیتوں کو بھی اپنی لپیٹ میں لے لیا ہے  ۔انڈیا میں جمہوریت کے نام پر جس فسطائیت کا راج ہے اس پر اب بعض مغربی جامعات میں کام شروع ہوا ہے، مگر اسے محض آغاز کہا جا سکتا ہے۔ 2019 کے الیکشن میں بی ۔جے پی نے ٹکٹ بھی ان لوگوں کو دیئے جو نفرت پھیلانے اور مسلمانوں کو قتل کرنے میں ملوث تھے۔جب پارٹی ٹکٹ کا معیار یہ ہو کہ امیدوار نے کتنے مسلمان قتل کئے ہیں تو پھر پراگیا ٹھاکر جیسے لوگ لیڈر بنتے ہیں، جس نے صرف ایک حملے میں 10 مسلمان شہید کر ڈالے تھے ۔   انتخابی مہم کے دوران بی جے پی کے رہنماوں کی تقریروں کےچند نمونے دیکھئے: *۔۔۔۔۔۔۔۔کانگریس کے رہنما جو زبان بول رہے ہیں، یہ توہین آمیز ہے،یہ مغلوں کی ذہنیت کی عکاسی ہے(مودی) *۔۔۔۔۔۔۔مسلمانوں کوبھارت میں اپنی شہریت ثابت کرنے کے لیے یہ حلف اٹھانا پڑے گا کہ ان کے آبا و اجداد ہندو تھے۔(سبرامینم سوامی ) *۔۔۔۔۔۔۔بھارت جب ہندو ریاست بن جائے گا تو صرف انہی مسلمانوں کو یہاں رہنے کی اجازت ہو گی جو ہمارے طور طریقے اپنا لیں گے، جو ایسا نہیں کریں گے وہ کسی اور ملک میں جا کر سیاسی پناہ لے لیں ۔(سریندر سنگھ ) *۔۔۔۔۔۔۔۔مسلمانوں کی بڑھتی ہوئی آبادی ہمارے سماجی ڈھانچے، معاشرتی ہم آہنگی اور ملکی ترقی کے لئے خطرہ ہے(گری راج سنگھ ) *۔۔۔۔۔۔۔۔یہ انتخابات سڑکوں ،پانی اور اس جیسے دوسرے مسائل کے لئے نہیں ہو رہے،یہ مسلمان بمقابلہ ہندو اور بابری مسجد بمقابلہ رام مندر کے لئے ہو رہے ہیں(سنجے پٹیل )  *۔۔۔۔۔۔۔ڈونلڈ ٹرمپ کی طرح مسلمانوں کے ہندوستان میں داخلے پر پابندی لگا دیں گے(یوگی ادتیا ناتھ )   یہ محض چند مثالیں ہیں ورنہ بی جے پی کے رہنماوں کی دلازار باتیں روز اخبارات کی زینت بنتی ہیں ۔ ار۔ایس ایس کی "گھر واپسی مہم" مسلمانوں کو زبردستی ہندو بنانے کی مہم ہے ۔آر ایس ایس اپنی اس مہم کا فلسفہ یہ بتاتی ہے کہ ۔۔۔گھر واپسی مذہب کی تبدیلی نہیں بلکہ اصل کی طرف لوٹنا ہے ۔آج بھارت میں جو شہری ہندو نہیں، ان کے آبا و اجداد کو جبرا ہندو مت چھوڑ کر اسلام یا دوسرے مذاہب قبول کرنے پر مجبور کیا گیا تھا ۔ایشور نے ہندوستان کو صرف دیوتاوں کے لئے منتخب کیا تھا ۔۔۔یہ سرزمین صرف ہندوؤں کے لئے ہے ۔مقامی آبادی میں سے راجپوت، جاٹ، جیسی قومیں اگر ہندو مت میں واپس آ جائیں تو انہیں قبول کر لیا جائے گا لیکن جو غیر ملکی خواہ وہ ہاشمی ہوں یا پٹھان، اور وہ ہندو بننے کے لئے بھی تیار ہوں تب بھی انہیں قبول نہیں کیا جائےگا کیونکہ انہوں نے اس دھرتی کو ناپاک کیا ہے ۔وہ ملیچھ ہیں ۔ہم انہیں شہریت کا حق نہیں دیں گے ۔اس سرزمین پر کوئی سیکیولر قانون نہیں چلے گا ۔صرف ہندو قوانین نافذ ہوں گے ۔ ہندو مسلم سکھ عیسائ ایک قوم نہیں، یہ "دو قومی نظریہ" 1925میں آر ایس ایس کے قیام کے ساتھ ہی پیش کر دیا گیا تھا ۔صرف دو سال بعد 1927میں ناگپور میں جب گنیش یاترا نکالی گئی تو مسلمانوں پر حملے شروع ہو گئے تھے ۔آر ایس ایس نے جن سنگھ اورمہاسبھا کے ساتھ مل کر طے کیا کہ اب ہندو پر امن نہیں رہے گا، جتھے بنائے گا اور جنگی تربیت لے گا ۔لہذا ابتدائی طور پر 12 مراکز قائم کئے گئے ۔ان دہشت گردوں نے قیام پاکستان کے وقت جو قتل و غارتگری کی وہ تاریخ کا حصہ ہے ۔پاکستان طشتری میں رکھ کر نہیں ملا تھا، جو لوگ آج پاکستان کے لئے نفرت آمیز باتیں کرتے ہیں انہیں کیا پتا قربانی دینے والوں نے کس طرح اپنے گھر بار لٹائے اور کس طرح آگ اور خون کے دریا پار کئے تھے۔ بھارت کی آزادی کے بعد جب بھارت نے سیکیولر ائین بنانا چاہا تو آر ایس ایس نے اس کی شدید مخالفت کی بلکہ اس جرم میں گاندھی جی کو قتل کر دیا گیا ۔آر ایس ایس بھارت کے ترنگا جھنڈے کو بھی نہیں مانتی، وہ کہتی ہے اس جھنڈے میں دوسری قوموں کو نمائندگی دی گئی ہے، وہ اس کی جگہ زرد رنگ کا جھنڈا چاہتے ہیں ۔ 2014کے انتخابات میں کامیابی کے بعد "گھر واپسی "مہم کا آغاز کر دیا گیا تھا ۔گزشتہ دو ڈھائی سالوں میں اس مہم میں خاصی تیزی دیکھنے میں آئی ہے ۔انڈیا ٹو ڈے کے مطابق اس تنظیم نے ہندو سازی کا کام تیز کرتے ہوئے اعلان کیا ہے کہ مسلمانوں اور عیسائیوں کو بھارت میں رہنے کا کوئی  حق نہیں ۔2021 تک ملک میں صرف ہندو رہ جائیں گے ۔ 2014 میں' وشوا ہندو پریشد 'نے اعلان کیا ہے کہ وہ اڑیسہ ۔۔۔۔گجرات ۔۔۔ستیش گڑھ ۔۔۔جھاڑ کھنڈ اور آسام میں 34 ہزار افراد کو ہندو بنا چکی ہے اور 49 ہزار افراد کی ہندو مت چھوڑ کر دوسرے مذہب میں جانے سے روک چکی ہے ۔ان کی طرف سے جو کتابچے شائع کئے گئے ہیں، ان میں بتایا گیا ہے کہ ایک مسلمان کو ہندو بنانے پر 5 لاکھ روپے(جو پاکستان کے تقریبا دس لاکھ روپئے بنتے ہیں )اور ایک عیسائی کو ہندو بنانے پر تقریبا 2 لاکھ روپے خرچ ہوتے ہیں ۔اس حوالےسے فنڈ اکھٹا کرنے کے لیے "دھرم جاگرن سمیتی "( بیدارئ مذہب کونسل ) قائم کی گئ جو اندرون اور بیرون ممالک سے فنڈ اکٹھا کرتی ہے ۔       2019 کےبھارتی انتخابات کے پہلے ہی روز بی جے پی کی طرف سے یہ ٹوئیٹ کیا گیا کہ ہم شہریوں کے قومی رجسٹر سے بودھوں،سکھوں اورہندووں کے سوا ہر گھس بیٹھئے (مسلمان اور عیسائیوں ) کا نام خارج کر دیں گے ۔ بی جے پی کے صدر امیت شا، جو اب وزیر داخلہ بن گئے ہیں، بار بار کہتے رہے ہیں کہ ہم ان دیمکوں کو اٹھا کر خلیج بنگال میں پھینک دیں گے ۔ مولانا سید حسین احمد مدنی آج حیات ہوتے تو اپنی اس رائے سے رجوع کر لیتے کہ "قومیں وطن سے بنتی ہیں اور ہندو مسلم ایک قوم ہیں "۔ تحریر: ڈاکٹر نگار سجاد ظہیر
