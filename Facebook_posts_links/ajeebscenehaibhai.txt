
##############################
https://www.facebook.com/ajeebscenehaibhai/posts/?ref=page_internal
آج کی پوسٹ میرے لیے تکلیف دہ ہے لیکن زخم کا ادراک کیے بغیر علاج ممکن نہیں، اس لیے قارئین کی نذر کر رہا ہوں. ممکن ہے کسی کے بچے یا بھائی بہن کزن مدرسے میں پڑھتے ہوں اور میرا تجربہ اس کے کام آ جائے. اس پوسٹ کو تمام مدرسوں پر لاگو نہ کیجیے گا، بس اتنا سمجھ لیجیے گا کہ ایسا بھی ہو سکتا ہے کہ آپ کا کوئی قریبی ان سب چیزوں سے گزر رہا ہو اور آپ کو خبر بھی نہ ہو. میں نے کچھ عرصے سکول بمعہ مدرسہ میں پڑھا ہے. قاری صاحب کی کلاس میں جاوید نامی ایک لڑکا تھا جس کو زبان کی لکنت کی وجہ سے بعض... الفاظ ادا کرنے میں مشکل پیش آتی تھی اور قاری صاحب اسے اس بری طرح مارتے کہ باقاعدہ نیل پڑ جاتے. مجھے آج بھی یاد ہے کہ عمّ پارے (تیسویں پارے) کی پہلی سورۃ کی ایک آیت 'وزیتون و نخلا' اس سے ادا نہ ہو پاتی اور باوجود کوشش کے وہ 'وزینوت و نخلا' ہی ادا کر پاتا. جب بھی منزل میں یہ سورۃ آتی، ہم سمجھ جاتے کہ آج تو جاوید کتے کی طرح پٹے گا، اور وہی ہوتا. میں چونکہ تھوڑا سیانا سمجھا جاتا تھا، اس لیے جاوید کا ایک بڑا کزن، جو خود بھی حافظ تھا، میرے ساتھ لنچ میں جاوید سے بار بار 'وزیتون و نخلا' کی پریکٹس کرتا اور بڑی مشکل کے بعد وہ کبھی کبھی ٹھیک ادا بھی کر لیتا لیکن ظاہر یے کہ جب قاری صاحب کو سناتا تو مار کا خوف اور پچھلی دھلائی اسے یاد آتی اور پھر ڈگمگا جاتا، نتیجہ جانوروں کی طرح اسے پیٹا جاتا. مجھے نہیں معلوم کہ اب جاوید کہاں ہے لیکن اب بھی قرآن کی یہ آیت سنتا ہوں تو وہ یاد آ جاتا ہے.  یہ واقعہ اس لیے شئیر کیا کہ کچھ عرصے قبل ایک ایسے ملحد سے پالا پڑا جس نے ایک دو سال مدرسے میں تعلیم حاصل کی تھی. اولاً تو مجھے حیرت ہوئی کہ مدرسے کا پڑھا اور ملحد لیکن جب جاوید کا خیال آیا تو اتنا سمجھ ضرور آیا کہ گو الحاد بری تباہی ہے لیکن بعض اوقات ملحد کے پیچھے وہ تلخ تجربہ ہوتا ہے جو اسے ایسی جگہ سے ملا، جو قرآن سیکھنے کا مرکز ہونا چاہیے. مجھے یاد ہے کہ کبھی کبھی جاوید بہت پریشان ہو کر کہا کرتا کہ یار یہ اگر اللہ کی کتاب ہے اور اللہ نے ہی مجھے ایسا بنایا ہے کہ میں اسے پڑھ ہی نہیں سکتا تو پھر میں کیا کروں؟ اس وقت اسے جانوروں کی طرح پیٹنے کی نہیں، صبر سے اس پر محنت کی ضرورت تھی جو نہ اسے مدرسے میں ملی اور نہ شاید گھر میں. اسلامی ذہن رکھنے والے جس طرح اپنے بچوں کو لبرل اثرات سے محفوظ رکھنے کے لیے تگ و دو کرتے ہیں اور عموماً اسی لیے بچوں کو مدرسے میں ڈالتے ہیں، تو ان پر نظر بھی رکھیں. الحمدللہ، سارے مدرسے ایسے نہیں ہیں لیکن اگر ایک مدرسے میں بھی یہ سب ہوتا ہے تو دھیان رکھیں، یہ بھی ہو سکتا ہے کہ آپ کا بچہ وہیں پڑھتا ہو. شرارتوں پر استاد کی مار ایک الگ معاملہ ہے لیکن کسی مسئلے یا زبانی لکنت کی وجہ سے درست ادائیگی نہ ہونے پر جانوروں کی طرح قاری صاحب کا بچوں کو پیٹنا، کسی قیمت پر قابلِ قبول نہیں ہے. از قلم - عجیب سین ہے بھائی! See more
